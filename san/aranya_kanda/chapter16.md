अरण्यकाण्डम्
===============================


## Chapter 16  / सर्गः १६##


###Slōka 1###


    वसतः तस्य तु सुखम् राघवस्य महात्मनः ।
    शरद् व्यपाये हेमंतऋतुर् इष्टः प्रवर्तत ॥३-१६-१॥


###Slōka 2###


    स कदाचित् प्रभातायाम् शर्वर्याम् रघुनंदनः ।
    प्रययाव अभिषेकार्थम् रम्यम् गोदावरीम् नदीम् ॥३-१६-२॥


###Slōka 3###


    प्रह्वः कलश हसतः तम् सीतया सह वीर्यवान् ।
    पृष्ठतो अनुव्रजन् भ्राता सौमित्रिर् इदम् अब्रवीत् ॥३-१६-३॥


###Slōka 4###


    अयम् स कालः संप्राप्तः प्रियो यः ते प्रियंवद ।
    अलंकृत इव आभाति येन संवत्सरः शुभः ॥३-१६-४॥


###Slōka 5###


    नीहार परुषो लोकः पृथिवी सस्य मालिनी ।
    जलानि अनुपभोग्यानि सुभगो हव्य वाहनः ॥३-१६-५॥


###Slōka 6###


    नव आग्रयण पूजाभिर् अभ्यर्च्य पितृ देवताः ।
    कृत आग्रयणकाः काले सन्तो विगत कल्मषाः ॥३-१६-६॥


###Slōka 7###


    प्राज्यकामा जनपदाः संपन्नतर गो रसाः ।
    विचरन्ति महीपाला यात्र अर्थम् विजिगीषवः ॥३-१६-७॥


###Slōka 8###


    सेवमाने दृढम् सूर्ये दिशम् अन्तक सेविताम् ।
    विहीन तिलका इव स्त्री न उत्तरा दिक् प्रकाशते ॥३-१६-८॥


###Slōka 9###


    प्रकृत्या हिम कोश आढ्यो दूर सूर्याः च सांप्रतम् ।
    यथार्थ नामा सुव्यक्तम् हिमवान् हिमवान् गिरिः ॥३-१६-९॥


###Slōka 10###


    अत्यन्त सुख संचारा मध्याह्ने स्पर्शतः सुखाः ।
    दिवसाः सुभग आदित्याअः छाया सलिल दुर्भगाः ॥३-१६-१०॥


###Slōka 11###


    मृदु सूर्याः सनीहाराः पटु शीताः समारुताः ।
    शून्य अरण्या हिम ध्वस्ता दिवसा भान्ति साम्प्रतम् ॥३-१६-११॥


###Slōka 12###


    निवृत्त आकाश शयनाः पुष्यनीता हिम अरुणाः ।
    शीता वृद्धतर आयामः त्रि यामा यान्ति सांप्रतम् ॥३-१६-१२॥


###Slōka 13###


    रवि संक्रान्त सौभाग्यः तुषार अरुण मण्डलः ।
    निःश्वास अन्ध इव आदर्शाः चंद्रमा न प्रकाशते ॥३-१६-१३॥


###Slōka 14###


    ज्योत्स्ना तुषार मलिना पौर्णमास्याम् न राजते ।
    सीता इव च आतप श्यामा लक्ष्यते न तु शोभते ॥३-१६-१४॥


###Slōka 15###


    प्रकृत्या शीतल स्पर्शो हिम विद्धाः च सांप्रतम् ।
    प्रवाति पश्चिमो वायुः काले द्वि गुण शीतलः ॥३-१६-१५॥


###Slōka 16###


    बाष्प च्छन्नानि अरण्यानि यव गोधूमवंति च ।
    शोभन्ते अभ्युदिते सूर्ये नदद्भिः क्रौन्च सारसैः ॥३-१६-१६॥


###Slōka 17###


    खर्जूर पुष्प आकृतिभिः शिरोभिः पूर्ण तण्डुलैः ।
    शोभन्ते किंचिद् आलंबाः शालयः कनक प्रभाः ॥३-१६-१७॥


###Slōka 18###


    मयूखैः उपसर्पद्भिः हिम नीहार संवृतैः ।
    दूरम् अभ्युदितः सूर्यः शशांक इव लक्ष्यते ॥३-१६-१८॥


###Slōka 19###


    अग्राह्य वीर्यः पूर्वाह्णे मध्याह्ने स्पर्शतः सुखः ।
    संरक्तः किंचिद् आपाण्डुः आतपः शोभते क्षितौ ॥३-१६-१९॥


###Slōka 20###


    अवश्याय निपातेन किंचित् प्रक्लिन्न शाद्वला ।
    वनानाम् शोभते भूमिर् निविष्ट तरुण आतपा ॥३-१६-२०॥


###Slōka 21###


    स्पृशन् तु सुविपुलम् शीतम् उदकम् द्विरदः सुखम् ।
    अत्यन्त तृषितो वन्यः प्रतिसंहरते करम् ॥३-१६-२१॥


###Slōka 22###


    एते हि समुपासीना विहगा जलचारिणः ।
    न अवगाहन्ति सलिलम् अप्रगल्भा इव आवहम् ॥३-१६-२२॥


###Slōka 23###


    अवश्याय तमो नद्धा नीहार तमसा आवृताः ।
    प्रसुप्ता इव लक्ष्यन्ते विपुष्पा वन राजयः ॥३-१६-२३॥


###Slōka 24###


    बाष्प संचन्न सलिला रुत विज्ञेय सारसाः ।
    हिमाअर्द्र वालुकैः तीरैः सरितो भान्ति सांप्रतम् ॥३-१६-२४॥


###Slōka 25###


    तुषार पतनात् चैव मृदुत्वात् भास्करस्य च ।
    शैत्यात् अग अग्रस्थम् अपि प्रायेण रसवत् जलम् ॥३-१६-२५॥


###Slōka 26###


    जरा जर्जरितैः पत्रैः शीर्ण केसर कर्णिकैः ।
    नाल शेषा हिम ध्वस्ता न भान्ति कमलाकराः ॥३-१६-२६॥


###Slōka 27###


    अस्मिन् तु पुरुषव्याघ्र काले दुःख समन्वितः ।
    तपश्चरति धर्मात्मा त्वत् भक्त्या भरतः पुरे ॥३-१६-२७॥


###Slōka 28###


    त्यक्त्वा राज्यम् च मानम् च भोगांश्च विविधान् बहून् ।
    तपस्वी नियताहारः शेते शीते महीतले ॥३-१६-२८॥


###Slōka 29###


    सोऽपि वेलाम् इमाम् नूनम् अभिषेक अर्थम् उद्यतः ।
    वृतः प्रकृतिभिर् नित्यम् प्रयाति सरयूम् नदीम् ॥३-१६-२९॥


###Slōka 30###


    अत्यन्त सुख संवृद्धः सुकुमारो हिमार्दितः ।
    कथम् तु अपर रात्रेषु सरयूम् अवगाहते ॥३-१६-३०॥


###Slōka 31###


    पद्मपत्रेक्षणः श्यामः श्रीमान् निरुदरो महान् ।
    धर्मज्ञः सत्यवादी च ह्री निषेधो जितेन्द्रियः ॥३-१६-३१॥


###Slōka 32###


    प्रियाभिभाषी मधुरो दीर्घबाहुः अरिन्दमः ।
    संत्यज्य विविधान् भोगान् आर्यम् सर्वात्मना आश्रितः ॥३-१६-३२॥


###Slōka 33###


    जितः स्वर्गः तव भ्रात्रा भरतेन महात्मना ।
    वनस्थम् अपि तापस्ये यः त्वाम् अनुविधीयते ॥३-१६-३३॥


###Slōka 34###


    न पित्र्यम् अनुवर्न्तन्ते मातृकम् द्विपदा इति ।
    ख्यातो लोक प्रवादो अयम् भरतेन अन्यथा कृतः ॥३-१६-३४॥


###Slōka 35###


    भर्ता दशरथो यस्याः साधुः च भरतः सुतः ।
    कथम् नु सा अम्बा कैकेयी तादृशी क्रूरदर्शिनी ॥३-१६-३५॥


###Slōka 36###


    इति एवम् लक्ष्मणे वाक्यम् स्नेहात् वदति धर्मिके ।
    परिवादम् जनन्यः तम् असहन् राघवो अब्रवीत् ॥३-१६-३६॥


###Slōka 37###


    न ते अम्बा मध्यमा तात गर्हितव्या कथंचन ।
    ताम् एव इक्ष्वाकु नाथस्य भरतस्य कथाम् कुरु ॥३-१६-३७॥


###Slōka 38###


    निश्चिता एव हि मे बुद्धिः वन वासे दृढ व्रता ।
    भरत स्नेह संतप्ता बालिशी क्रियते पुनः ॥३-१६-३८॥


###Slōka 39###


    संस्मरामि अस्य वाक्यानि प्रियाणि मधुराणि च ।
    हृद्यानि अमृत कल्पानि मनः प्रह्लादानि च ॥३-१६-३९॥


###Slōka 40###


    कदा हि अहम् समेष्यामि भरतेन महात्मना ।
    शत्रुघ्नेन च वीरेण त्वया च रघुनंदन ॥३-१६-४०॥


###Slōka 41###


    इति एवम् विलपन् तत्र प्राप्य गोदावरीम् नदीम् ।
    चक्रे अभिषेकम् काकुत्स्थः सानुजः सह सीतया ॥३-१६-४१॥


###Slōka 42###


    तर्पयित्वा अथ सलिलैः तैः पितॄन् दैवतानि च ।
    स्तुवन्ति स्म उदितम् सूर्यम् देवताअः च तथा अनघाः॥३-१६-४२॥


###Slōka 43###


    कृताभिषेकः स रराज रामः सीता  द्वितीयः सह लक्ष्मणेन ।
    कृत अभिषेको तु अग राज पुत्र्या रुद्रः स नन्दिः भगवान् इव ईशः ॥३-१६-४३॥


