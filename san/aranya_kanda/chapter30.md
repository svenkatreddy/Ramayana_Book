अरण्यकाण्डम्
===============================


## Chapter 30  / सर्गः ३०##


###Slōka 1 / श्लोक १###


    भित्त्वा तु ताम् गदाम् बाणैः राघवो धर्म वत्सलः ।
    स्मयमानः खरम् वाक्यम् संरब्धम् इदम् अब्रवीत् ॥३-३०-१॥


###Slōka 2 / श्लोक २###


    एतत् ते बल सर्वस्वम् दर्शितम् राक्षसाधम ।
    शक्ति हीनतरो मत्तो वृथा त्वम् उपगर्जसि ॥३-३०-२॥


###Slōka 3 / श्लोक ३###


    एषा बाण विनिर्भिन्ना गदा भूमि तलम् गता ।
    अभिधान प्रगल्भस्य तव प्रत्यय घातिनी ॥३-३०-३॥


###Slōka 4 / श्लोक ४###


    यत् त्वया उक्तम् विनष्टानाम् इदम् अश्रु प्रमार्जनम् ।
    राक्षसानाम् करोमि इति मिथ्या तत् अपि ते वचः ॥३-३०-४॥


###Slōka 5 / श्लोक ५###


    नीचस्य क्षुद्र शीलस्य मिथ्या वृत्तस्य रक्षसः ।
    प्राणान् अपहरिष्यामि गरुत्मान् अमृतम् यथा ॥३-३०-५॥


###Slōka 6 / श्लोक ६###


    अद्य ते भिन्न कण्ठस्य फेन बुद्बुद भूषितम् ।
    विदारितस्य मत् बाणैः मही पास्यति शोणितम् ॥३-३०-६॥


###Slōka 7 / श्लोक ७###


    पांसु रूषित सर्वान्गः स्रस्त न्यस्त भुज द्वयः ।
    स्वप्स्यसे गाम् समाश्लिष्य दुर्लभाम् प्रमदाम् इव ॥३-३०-७॥


###Slōka 8 / श्लोक ८###


    प्रवृद्ध निद्रे शयिते त्वयि राक्षस पांसने ।
    भविष्यन्ति अशरण्यानाम् शरण्या दण्डका इमे ॥३-३०-८॥


###Slōka 9 / श्लोक ९###


    जनस्थाने हत स्थाने तव राक्षस मत् शरैः ।
    निर्भया विचरिष्यन्ति सर्वतो मुनयो वने ॥३-३०-९॥


###Slōka 10 / श्लोक १०###


    अद्य विप्रसरिष्यन्ति राक्षस्यो हत बान्धवाः ।
    बाष्प आर्द्र वदना दीना भयात् अन्य भयावहाः ॥३-३०-१०॥


###Slōka 11 / श्लोक ११###


    अद्य शोक रसज्ञाः ताः भविष्यन्ति निरर्थकाः ।
    अनुरूप कुलाः पत्न्यो यासाम् त्वम् पतिः ईदृशः ॥३-३०-११॥


###Slōka 12 / श्लोक १२###


    नृशंस शील क्षुद्र आत्मन् नित्यम् ब्राह्मण कण्टक ।
    त्वत् कृते शन्कितैः अग्नौ मुनिभिः पात्यते हविः ॥३-३०-१२॥


###Slōka 13 / श्लोक १३###


    तम् एवम् अभिसंरब्धम् ब्रुवाणम् राघवम् रणे ।
    खरो निर्भर्त्सयामास रोषात् खरतर स्वरः ॥३-३०-१३॥


###Slōka 14 / श्लोक १४###


    दृढम् खलु अवलिप्तो असि भयेषु अपि च निर्भयः ।
    वाच्य अवाच्यम् ततो हि त्वम् मृत्यु वश्यो न बुध्यसे ॥३-३०-१४॥


###Slōka 15 / श्लोक १५###


    काल पाश परिक्षिप्ता भवंति पुरुषा हि ये ।
    कार्य अकार्यम् न जानन्ति ते निरस्त षड् इन्द्रियाः ॥३-३०-१५॥


###Slōka 16 / श्लोक १६###


    एवम् उक्त्वा ततो रामम् संरुध्य भृकुटिम् ततः ।
    स ददर्श महा सालम् अविदूरे निशाचरः ॥३-३०-१६॥


###Slōka 17 / श्लोक १७###


    रणे प्रहरणस्य अर्थे सर्वतो हि अवलोकयन् ।
    स तम् उत्पाटयामास संदष्ट दशन च्छदम् ॥३-३०-१७॥


###Slōka 18 / श्लोक १८###


    तम् समुत्क्षिप्य बाहुभ्याम् विनर्दित्वा महाबलः ।
    रामम् उद्दिश्य चिक्षेप हतः त्वम् इति च अब्रवीत् ॥३-३०-१८॥


###Slōka 19 / श्लोक १९###


    तम् आपतन्तम् बाण ओघैः च्छित्त्वा रामः प्रतापवान् ।
    रोषम् आहारयत् तीव्रम् निहंतुम् समरे खरम् ॥३-३०-१९॥


###Slōka 20 / श्लोक २०###


    जात स्वेदः ततो रामो रोषात् रक्त अन्त लोचनः ।
    निर्बिभेद सहस्रेण बाणानाम् समरे खरम् ॥३-३०-२०॥


###Slōka 21 / श्लोक २१###


    तस्य बाण अंतरात् रक्तम् बहु सुस्राव फेनिलम् ।
    गिरेः प्रस्रवणस्य इव धाराणाम् च परिस्रवः ॥३-३०-२१॥


###Slōka 22 / श्लोक २२###


    विकल स कृतो बाणैः खरो रामेण संयुगे ।
    मत्तो रुधिर गन्धेन तम् एव अभ्यद्रवत् द्रुतम् ॥३-३०-२२॥


###Slōka 23 / श्लोक २३###


    तम् आपतंतम् संरब्धम् कृत अस्त्रो रुधिर आप्लुतम् ।
    अपसर्पत् द्वि त्रि पदम् किंचित् त्वरित विक्रमः ॥३-३०-२३॥


###Slōka 24 / श्लोक २४###


    ततः पावक संकाशम् वधाय समरे शरम् ।
    खरस्य रामो जग्राह ब्रह्म दण्डम् इव अपरम् ॥३-३०-२४॥


###Slōka 25 / श्लोक २५###


    स तत् दत्तम् मघवता सुर राजेन धीमता ।
    संदधे च स धर्मात्मा मुमोच च खरम् प्रति ॥३-३०-२५॥


###Slōka 26 / श्लोक २६###


    स विमुक्तो महाबाणो निर्घात सम निःस्वनः ।
    रामेण धनुरायम्य खरस्य उरसि च आपतत् ॥३-३०-२६॥


###Slōka 27 / श्लोक २७###


    स पपात खरो भूमौ दह्यमानः शर अग्निना ।
    रुद्रेण एव विनिर्दग्धः श्वेत अरण्ये यथा अन्धकः ॥३-३०-२७॥


###Slōka 28 / श्लोक २८###


    स वृत्र इव वज्रेण फेनेन नमुचिर् यथाअ ।
    बलो वा इन्द्र अशनि हतो निपपात हतः खरः ॥३-३०-२८॥


###Slōka 29 / श्लोक २९###


    एतस्मिन् अंतरे देवाः चारणयोः सह संगताः ।
    दुन्दुभिः च अभिनिघ्नंतः पुष्प वर्ष समंततः ॥३-३०-२९॥


###Slōka 30 / श्लोक ३०###


    रामस्य उपरि संहृष्टा ववर्षुः विस्मिताः तदा ।
    अर्थ अधिक मुहूर्तेन रामेण निशितैः शरैः ॥३-३०-३०॥


###Slōka 31 / श्लोक ३१###


    चतुर् दश सहस्राणि रक्ष्साम् काम रूपिणाम् ।
    खर दूषण मुख्यानाम् निहतानि महामृधे ॥३-३०-३१॥


###Slōka 32 / श्लोक ३२###


    अहो बत महत् कर्म रामस्य विदित आत्मनः ।
    अहो वीर्यम् अहो दार्ढ्यम् विष्णोः इव हि दृश्यते ॥३-३०-३२॥


###Slōka 33 / श्लोक ३३###


    इति एवम् उक्त्वा ते सर्वे ययुः देवा यथा आगतम्।
    ततो राज ऋषयः सर्वे सम्गताः परम ऋषयः ॥३-३०-३३॥


###Slōka 34 / श्लोक ३४###


    सभाज्य मुदिता रामम् स अगस्त्या इदम् अब्रुवन् ।
    एतत् अर्थम् महातेजा महेन्द्रः पाक शासनः ॥३-३०-३४॥


###Slōka 35 / श्लोक ३५###


    शरभंग आश्रमम् पुण्यम् आजगाम पुरंदरः ।
    आनीतः त्वम् इमम् देशम् उपायेन महर्षिभिः ॥३-३०-३५॥


###Slōka 36 / श्लोक ३६###


    एषाम् वध अर्थम् शत्रूणाम् रक्षसाम् पाप कर्मणाम् ।
    तत् इदम् नः कृतम् कार्यम् त्वया दशरथ आत्मज ॥३-३०-३६॥


###Slōka 37 / श्लोक ३७###


    स्व धर्मम् प्रचरिष्यन्ति दण्डकेषु महर्षयः ।
    एतस्मिन् अनंतरे वीरो लक्ष्मणः सह सीतया ॥३-३०-३७॥


###Slōka 38 / श्लोक ३८###


    गिरि दुर्गात् विनिष्क्रम्य संविवेश आश्रमम् सुखी ।
    ततो रामः तु विजयी पूज्यमानो महर्षिभिः ॥३-३०-३८॥


###Slōka 39 / श्लोक ३९###


    प्रविवेश आश्रमम् वीरो लक्ष्मणेन अभिपूजितः ।
    तम् दृष्ट्वा शत्रु हंतारम् महर्षीणाम् सुख आवहम् ॥३-३०-३९॥


###Slōka 40 / श्लोक ४०###


    बभूव हृष्टा वैदेही भर्तारम् परिष्वजे ।
    मुदा परमया युक्ता दृष्ट्वा रक्षो गणान् हतान् ।रामम् च एव अव्ययम् दृष्टा तुतोष जनक आत्मजा ॥३-३०-४०॥


###Slōka 41 / श्लोक ४१###


    ततः तु तम् राक्षस संघ मर्दनम्स पूज्यमानम् मुदितैः महात्मभिः ।
    पुनः परिष्वज्य मुदा अन्वित आननाबभूव हृष्टा जनक आत्मजा तदा ॥३-३०-४१॥


