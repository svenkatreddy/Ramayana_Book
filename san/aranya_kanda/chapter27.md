अरण्यकाण्डम्
===============================


## Chapter 27  / सर्गः २७##


###Slōka 1###


    खरम् तु राम अभिमुखम् प्रयांतम् वाहिनी पतिः ।
    राक्षसः त्रिशिरा नाम संनिपत्य इदम् अब्रवीत् ॥३-२७-१॥


###Slōka 2###


    माम् नियोजय विक्रांतम् त्वम् निवर्तस्व साहसात् ।
    पश्य रामम् महाबाहुम् संयुगे विनिपातितम् ॥३-२७-२॥


###Slōka 3###


    प्रतिजानामि ते सत्यम् आयुधम् च अहम् आलभे ।
    यथा रामम् वधिष्यामि वधार्हम् सर्व रक्षसाम् ॥३-२७-३॥


###Slōka 4###


    अहम् वा अस्य रणे मृत्युः एष वा समरे मम ।
    विनिवर्त्य रण उत्साहम् मुहूर्तम् प्राश्निको भव ॥३-२७-४॥


###Slōka 5###


    प्रहृष्टो वा हते रामे जनस्थानम् प्रयास्यसि ।
    मयि वा निहते रामम् संयुगाय प्रयास्यसि ॥३-२७-५॥


###Slōka 6###


    खरः त्रिशिरसा तेन मृत्यु लोभात् प्रसादितः ।
    गच्छ युध्य इति अनुज्ञातो राघव अभिमुखो ययौ ॥३-२७-६॥


###Slōka 7###


    त्रिशिराः तु रथेन एव वाजि युक्तेन भास्वता ।
    अभ्यद्रवत् रणे रामम् त्रि शृंग इव पर्वतः ॥३-२७-७॥


###Slōka 8###


    शर धारा समूहान् स महामेघ इव उत्सृजन् ।
    व्यसृजत् सदृशम् नादम् जल आर्द्रस्य इव दुन्दुभेः ॥३-२७-८॥


###Slōka 9###


    आगच्छंतम् त्रिशिरसम् राक्षसम् प्रेक्ष्य राघवः ।
    धनुषा प्रतिजग्राह विधुन्वन् सायकान् शितान् ॥३-२७-९॥


###Slōka 10###


    स संप्रहारः तुमुलो राम त्रिशिरसोः तदा ।
    संबभूव अतीव बलिनोः सिंह कुं~जरयोः इव ॥३-२७-१०॥


###Slōka 11###


    ततः त्रिशिरसा बाणैः ललाटे ताडितः त्रिभिः ।
    अमर्षी कुपितो रामः संरब्धम् इदम् अब्रवीत् ॥३-२७-११॥


###Slōka 12###


    अहो विक्रम शूरस्य राक्षसस्य ईदृशम् बलम् ।
    पुष्पैः इव शरैः यस्य ललाटे अस्मि परिक्षतः ॥३-२७-१२॥


###Slōka 13###


    मम अपि प्रतिगृह्णीष्व शरान् चाप गुण च्युतान् ।
    एवम् उक्त्वा सुसंरब्धः शरान् आशीविष उपमान् ॥३-२७-१३॥


###Slōka 14###


    त्रिशिरो वक्षसि क्रुद्धो निजघान चतुर् दश ।
    चतुर्भिः तुरगान् अस्य शरैः संनत पर्वाभिः ॥३-२७-१४॥


###Slōka 15###


    न्यपातयत तेजस्वी चतुरः तस्य वाजिनः ।
    अष्टभिः सायकैः सूतम् रथ उपस्थे न्यपातयत् ॥३-२७-१५॥


###Slōka 16###


    रामः चिच्छेद बाणेन ध्वजम् च अस्य समुच्छ्रितम् ।
    ततो हत रथात् तस्मात् उत्पतंतम् निशाचरम् ॥३-२७-१६॥


###Slōka 17###


    चिच्छेद रामः तम् बाणैः हृदये सो अभवत् जडः ।
    सायकैः च अप्रमेय आत्मा सामर्षः तस्य रक्षसः ॥३-२७-१७॥


###Slōka 18###


    शिरांसि अपातयत् त्रीणि वेगवद्भिः त्रिभिः शतैः ।
    स धूम शोणित उद्गारी राम बाण अभिपीडितः ॥३-२७-१८॥


###Slōka 19###


    न्यपतत् पतितैः पूर्वम् समरस्थो निशाचरः ।
    हत शेषाः ततो भग्ना राक्षसाः खर संश्रयाः ॥३-२७-१९॥


###Slōka 20###


    द्रवन्ति स्म न तिष्ठन्ति व्याघ्र त्रस्ता मृगा इव ।
    तान् खरो द्रवतो दृष्ट्वा निवर्त्य रुषितः त्वरन् ।रामम् एव अभिदुद्राव राहुः चन्द्रमसम् यथा ॥३-२७-२०॥


