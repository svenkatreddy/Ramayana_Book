सुन्दरकाण्डम्
===============================


## Chapter 55  / सर्गः ५५##


###Slōka 1 / श्लोक १###


    लङ्कां समस्तां सन्दीप्य लाङ्गूलाग्निं महाबलः ।
    निर्वापयामास तदा समुद्रे हरिसत्तमः ।। 5.55.1 ।।।।


###Slōka 2 / श्लोक २###


    सन्दीप्यमानां विध्वस्तां त्रस्तरक्षोगणां पुरीम् ।
    अवेक्ष्य हनुमान् लङ्कां चिन्तयामास वानरः ।। 5.55.2 ।।।।


###Slōka 3 / श्लोक ३###


    तस्याभूत् सुमहांस्त्रासः कुत्सा चात्मन्यजायत ।
    लङ्कां प्रदहता कर्म किंस्वित् कृतमिदं मया ।। 5.55.3 ।।।।


###Slōka 4 / श्लोक ४###


    धन्यास्ते पुरुषश्रेष्ठा ये बुद्ध्या कोपमुत्थितम् ।
    निरुन्धन्ति महात्मानो दीप्तमग्निमिवाम्भसा ।। 5.55.4 ।।।।


###Slōka 5 / श्लोक ५###


    क्रुद्धः पापं न कुर्यात् कः क्रुद्धो हन्याद् गुरूनपि ।
    क्रुद्धः परुषया वाचा नरः साधूनधिक्षिपेत् ।। 5.55.5 ।।।।


###Slōka 6 / श्लोक ६###


    वाच्यावाच्यं प्रकुपितो न विजानाति कर्हिचित् ।
    नाकार्यमस्ति क्रुद्धस्य नावाच्यं विद्यते क्वचित् ।। 5.55.6 ।।।।


###Slōka 7 / श्लोक ७###


    यः समुत्पतितं क्रोधं क्षमयैव निरस्यति ।
    यथोरगस्त्वचं जीर्णां स वै पुरुष उच्यते ।। 5.55.7 ।।।।


###Slōka 8 / श्लोक ८###


    धिगस्तु मां सुदुर्बुद्धिं निर्लज्जं पापकृत्तमम् ।
    अचिन्तयित्वा तां सीतामग्निदं स्वामिघातकम् ।। 5.55.8 ।।।।


###Slōka 9 / श्लोक ९###


    यदि दग्धा त्वियं लङ्का नूनमार्यापि जानकी ।
    दग्धा तेन मया भर्तुर्हतं कार्यमजानता ।। 5.55.9 ।।।।


###Slōka 10 / श्लोक १०###


    यदर्थमयमारम्भस्तत्कार्यमवसादितम् ।
    मया हि दहता लङ्कां न सीता परिरक्षिता ।। 5.55.10 ।।।।


###Slōka 11 / श्लोक ११###


    ईषत्कार्यमिदं कार्यं कृतमासीन्न संशयः ।
    तस्य क्रोधाभिभूतेन मया मूलक्षयः कृतः ।। 5.55.11 ।।।।


###Slōka 12 / श्लोक १२###


    विनष्टा जानकी नूनं न ह्यदग्धः प्रदृश्यते ।
    लङ्कायां कश्चिदुद्देशः सर्वा भस्मीकृता पुरी ।। 5.55.12 ।।।।


###Slōka 13 / श्लोक १३###


    यदि तद्विहतं कार्यं मम प्रज्ञाविपर्ययात् ।
    इहैव प्राणसंन्यासो ममापि ह्यद्य रोचते ।। 5.55.13 ।।।।


###Slōka 14 / श्लोक १४###


    किमग्नौ निपताम्यद्य अहोस्विद्वडवामुखे ।
    शरीरमाहो सत्त्वानां दद्मि सागरवासिनाम् ।। 5.55.14 ।।।।


###Slōka 15 / श्लोक १५###


    कथं हि जीवता शक्यो मया द्रष्टुं हरीश्वरः ।
    तौ वा पुरुषशार्दूलौ कार्यसर्वस्वघातिना ।। 5.55.15 ।।।।


###Slōka 16 / श्लोक १६###


    मया खलु तदेवेदं रोषदोषात् प्रदर्शितम् ।
    प्रथितं त्रिषु लोकेषु कपित्वमनवस्थितम् ।। 5.55.16 ।।।।


###Slōka 17 / श्लोक १७###


    धिगस्तु राजसं भावमनीशमनवस्थितम् ।
    ईश्वरेणापि यद्रागान्मया सीता न रक्षिता ।। 5.55.17 ।।।।


###Slōka 18 / श्लोक १८###


    विनष्टायां तु सीतायां तावुभौ विनशिष्यतः ।
    तयोर्विनाशे सुग्रीवः सबन्धुर्विनशिष्यति ।। 5.55.18 ।।।।


###Slōka 19 / श्लोक १९###


    एतदेव वचः श्रुत्वा भरतो भ्रातृवत्सलः ।
    धर्मात्मा सहशत्रुघ्नः कथं शक्ष्यति जीवितुम् ।। 5.55.19 ।।।।


###Slōka 20 / श्लोक २०###


    इक्ष्वाकुवंशे धर्मिष्ठे गते नाशमसंशयम् ।
    भविष्यन्ति प्रजाः सर्वाः शोकसन्तापपीडिताः ।। 5.55.20 ।।।।


###Slōka 21 / श्लोक २१###


    तदहं भाग्यरहितो लुप्तधर्मार्थसंग्रहः ।
    रोषदोषपरीतात्मा व्यक्तं लोकविनाशनः ।। 5.55.21 ।।।।


###Slōka 22 / श्लोक २२###


    इति चिन्तयस्तस्य निमित्तान्युपपेदिरे ।
    पूर्वमप्युपलब्धानि साक्षात्पुनरचिन्तयत् ।। 5.55.22 ।।।।


###Slōka 23 / श्लोक २३###


    अथवा चारुसर्वाङ्गी रक्षिता स्वेन तेजसा ।
    न नशिष्यति कल्याणी नाग्निरग्नौ प्रवर्तते ।। 5.55.23 ।।।।


###Slōka 24 / श्लोक २४###


    न हि धर्मात्मनस्तस्य भार्याममिततेजसः ।
    स्वाचारित्राभिगुप्तां तां स्प्रष्टुमर्हति पावकः ।। 5.55.24 ।।।।


###Slōka 25 / श्लोक २५###


    नूनं रामप्रभावेन वैदेह्याः सुकृतेन च ।
    यन्मां दहनकर्मा ऽयं नादहद्धव्यवाहनः ।। 5.55.25 ।।।।


###Slōka 26 / श्लोक २६###


    त्रयाणां भरतादीनां भार्तऽणां देवता च या ।
    रामस्य च मनःकान्ता सा कथं विनशिष्यति ।। 5.55.26 ।।।।


###Slōka 27 / श्लोक २७###


    यद्वा दहनकर्मा ऽयं सर्वत्र प्रभुरव्ययः ।
    न मे दहति लाङ्गूलं कथमार्यां प्रधक्ष्यति ।। 5.55.27 ।।।।


###Slōka 28 / श्लोक २८###


    पुनश्चाचिन्तयत्तत्र हनुमान् विस्मितस्तदा ।
    हिरण्यनाभस्य गिरेर्जलमध्ये प्रदर्शनम् ।। 5.55.28 ।।।।


###Slōka 29 / श्लोक २९###


    तपसा सत्यवाक्येन अनन्यत्वाच्च भर्तरि ।
    अपि सा निर्दहेदग्निं न तामग्निः प्रधक्ष्यति ।। 5.55.29 ।।।।


###Slōka 30 / श्लोक ३०###


    स तथा चिन्तयंस्तत्र देव्या धर्मपरिग्रहम् ।
    शुश्राव हनुमान् वाक्यं चारणानां महात्मनाम् ।। 5.55.30 ।।।।


###Slōka 31 / श्लोक ३१###


    अहो खलु कृतं कर्म दुष्करं हि हनूमता ।
    अग्निं विसृजता ऽभीक्ष्णं भीमं राक्षसवेश्मनि ।। 5.55.31 ।।।।


###Slōka 32 / श्लोक ३२###


    प्रपलायितरक्षः स्त्रीबालवृद्धसमाकुला ।
    जनकोलाहलाध्माता क्रन्दन्तीवाद्रिकन्दरे ।। 5.55.32 ।।।।


###Slōka 33 / श्लोक ३३###


    दग्धेयं नगरी सर्वा साट्टप्राकारतोरणा ।
    जानकी न च दग्धेति विस्मयो ऽद्भुत एव नः ।। 5.55.33 ।।।।


###Slōka 34 / श्लोक ३४###


    स निमित्तैश्च दृष्टार्थैः कारणैश्च महागुणैः ।
    ऋषिवाक्यैश्च हनुमानभवत् प्रीतभानसः ।। 5.55.34 ।।।।


###Slōka 35 / श्लोक ३५###


    ततः कपिः प्राप्तमनोरथार्थस्तामक्षतां राजसुतां विदित्वा ।
    प्रत्यक्षतस्तां पुनरेव दृष्ट्वा प्रतिप्रयाणाय मतिं चकार ।। 5.55.35 ।।


