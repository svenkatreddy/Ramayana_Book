सुन्दरकाण्डम्
===============================


## Chapter 56  / सर्गः ५६##


###Slōka 1###


    ततस्तु शिंशुपामूले जानकीं पर्यवस्थिताम् ।
    अभिवाद्याब्रवीद्दिष्ट्या पश्यामि त्वामिहाक्षताम् ।। 5.56.1 ।।।।


###Slōka 2###


    ततस्तं प्रस्थितं सीता वीक्षमाणा पुनः पुनः ।
    भर्तृस्नेहान्वितं वाक्यं हनुमन्तमभाषत ।। 5.56.2 ।।।।


###Slōka 3###


    काममस्य त्वमेवैकः कार्यस्य परिसाधने ।
    पर्याप्तः परवीरघ्न यशस्यस्ते बलोदयः ।। 5.56.3 ।।।।


###Slōka 4###


    शरैस्तु सङ्कुलां कृत्वा लङ्कां परबलार्दनः ।
    मां नयेद्यदि काकुत्स्थस्तत्तस्य सदृशं भवेत् ।। 5.56.4 ।।।।


###Slōka 5###


    तद्यथा तस्य विक्रान्तमनुरूपं महात्मनः ।
    भवत्याहवशूरस्य तथा त्वमुपपादय ।। 5.56.5 ।।।।


###Slōka 6###


    तदर्थोपहितं वाक्यं प्रश्रितं हेतुसंहितम् ।
    निशम्य हनुमांस्तस्या वाक्यमुत्तरमब्रवीत् ।। 5.56.6 ।।।।


###Slōka 7###


    क्षिप्रमेष्यति काकुत्स्थो हर्यृक्षप्रवरैर्वृतः ।
    यस्ते युधि विजित्यारीन् शोकं व्यपनयिष्यति ।। 5.56.7 ।।।।


###Slōka 8###


    एवमाश्वास्य वैदेहीं हनुमान् मारुतात्मजः ।
    गमनाय मतिं कृत्वा वैदेहीमभ्यवादयत् ।। 5.56.8 ।।।।


###Slōka 9###


    ततः स कपिशार्दूलः स्वामिसन्दर्शनोत्सुकः ।
    आरुरोह गिरिश्रेष्ठमरिष्टमरिमर्दनः ।। 5.56.9 ।।।।


###Slōka 10###


    तुङ्गपद्मकजुष्टाभिर्नीलाभिर्वनराजिभिः ।
    सोत्तरीयमिवाम्भोदैः श्रृङ्गान्तरविलम्बिभिः ।। 5.56.10 ।।।।


###Slōka 11###


    बोध्यमानमिव प्रीत्या दिवाकरकरैः शुभैः ।
    उन्मिषन्तमिवोद्धूतैर्लोचनैरिव धातुभिः ।। 5.56.11 ।।।।


###Slōka 12###


    तोयौघनिस्वनैर्मन्द्रैः प्राधीतमिव पर्वतम् ।
    प्रगीतमिव विस्पष्टैर्नानाप्रस्रवणस्वनैः ।। 5.56.12 ।।।।


###Slōka 13###


    देवदारुभिरत्युच्चैरूर्ध्वबाहुमिव स्थितम् ।
    प्रपातजलनिर्घोषैः प्राक्रृष्टमिव सर्वतः ।। 5.56.13 ।।।।


###Slōka 14###


    वेपमानमिव श्यामैः कम्पमानैः शरद्घनैः ।
    वेणुभिमारुतोद्धूतैः कूजन्तमिव कीचकैः ।। 5.56.14 ।।।।


###Slōka 15###


    निःश्वसन्तमिवामर्षाद्घोरैराशीविषोत्तमैः ।
    नीहारकृतगम्भीरैर्ध्यायन्तमिव गह्वरैः ।। 5.56.15 ।।।।


###Slōka 16###


    मेघपादनिभैः पादैः प्रक्रान्तमिव सर्वतः ।
    जृम्भमाणमिवाकाशे शिखरैरभ्रमालिभिः ।। 5.56.16 ।।।।


###Slōka 17###


    कूटैश्च बहुधाकीर्णैः शोभितं बहुकन्दरैः ।
    सालतालाश्वकर्णैश्च वंशैश्च बहुभिर्वृतम् ।। 5.56.17 ।।।।


###Slōka 18###


    लतावितानैर्विततैः पुष्पवद्भिरलङ्कृतम् ।
    नानामृगगणाकीर्णं धातुनिष्यन्दभूषितम् ।बहुप्रस्रवणोपेतं शिलासञ्चयसङ्कटम् ।। 5.56.18 ।।।।


###Slōka 19###


    महर्षियक्षगन्धर्वकिन्नरोरगसेवितम् ।
    लतापादपसङ्घातं सिंहाध्युषितकन्दरम् ।। 5.56.19 ।।।।


###Slōka 20###


    व्याघ्रसङ्घसमाकीर्णं स्वादुमूलकफलद्रुमम् ।
    । 5.56.20 ।।।।


###Slōka 21###


    तमारुरोह हनुमान् पर्वतं पवनात्मजः ।
    रामदर्शनशीघ्रेण प्रहर्षेणाभिचोदितः ।। 5.56.21 ।।।।


###Slōka 22###


    तेन पादतलाक्रान्ता रम्येषु गिरिसानुषु ।
    सघोषाः समशीर्यन्त शिलाश्चूर्णीकृतास्ततः ।। 5.56.22 ।।।।


###Slōka 23###


    स तमारुह्य शैलेन्द्रं व्यवर्धत व्यवर्धत महाकपिः ।
    दक्षिणादुत्तरं पारं प्रार्थयन् लवणाम्भसः ।। 5.56.23 ।।।।


###Slōka 24###


    अधिरूह्य ततो वीरः पर्वतं पवनात्मजः ।
    ददर्श सागरं भीमं मीनोरगनिषेवितम् ।। 5.56.24 ।।।।


###Slōka 25###


    स मारुत इवाकाशं मारुतस्यात्मसम्भवः ।
    प्रपेदे हरिशार्दूलो दक्षिणादुत्तरां दिशम् ।। 5.56.25 ।।।।


###Slōka 26###


    स तदा पीडितस्तेन कपिना पर्वतोत्तमः ।
    ररास सह तैर्भूतैः प्रविशन् वसुधातलम् ।कम्पमानैश्च शिखरैः पतद्भिरपि च द्रुमैः ।। 5.56.26 ।।।।


###Slōka 27###


    तस्योरुवेगोन्मथिताः पादपाः पुष्पशालिनः ।
    निपेतुर्भूतले रुग्णाः शक्रायुधहता इव ।। 5.56.27 ।।।।


###Slōka 28###


    कन्दरान्तरसंस्थानां पीडितानां महौजसाम् ।
    सिंहानां निनदो भीमो नभो भिन्दन् स शुश्रुवे ।। 5.56.28 ।।।।


###Slōka 29###


    स्रस्तव्याविद्धवसना व्याकुलीकृतभूषणाः ।
    विद्याधर्यः समुत्पेतुः सहसा धरणीधरात् ।। 5.56.29 ।।।।


###Slōka 30###


    अतिप्रमाणा बलिनो दीप्तजिह्वा महाविषाः ।
    निपीडितशिरोग्रीवा व्यवेष्टन्त महाहयः ।। 5.56.30 ।।।।


###Slōka 31###


    किन्नरोरगगन्धर्वयक्षविद्याधरास्तदा ।
    पीडितं तं नगवरं त्यक्त्वा गगनमास्थिताः ।। 5.56.31 ।।।।


###Slōka 32###


    स च भूमिधरः श्रीमान् बलिना तेन पीडितः ।
    सवृक्षशिखरोदग्रः प्रविवेश रसातलम् ।। 5.56.32 ।।।।


###Slōka 33###


    दशयोजनविस्तारस्त्रिंशद्योजनमुच्छ्रितः ।
    धरण्यां समतां यातः स बभूव धराधरः ।। 5.56.33 ।।।।


###Slōka 34###


    स लिलङ्घयिषुर्भीमं सलीलं लवणार्णवम् ।
    कल्लोलास्फालवेलान्तमुत्पपात नभो हरिः ।। 5.56.34 ।।


