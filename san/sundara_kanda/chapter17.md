सुन्दरकाण्डम्
===============================


## Chapter 17  / सर्गः १७##


###Slōka 1 / श्लोक १###


    ततः कुमुदषण्डाभो निर्मलम् निर्मलोदयः ।
    प्रजगाम नभश्चन्द्रो हंसो नीलमिवोदकम् ।। ५-१७- १।।


###Slōka 2 / श्लोक २###


    साचिव्यमिव कुर्वन् स प्रभया निर्मलप्रभः ।
    चन्द्रमा रश्मभिः शीतैः सिषेवे पवनात्मजम् ।। ५-१७-२।।


###Slōka 3 / श्लोक ३###


    स ददर्श ततः सीताम् पूर्णचन्द्रनिभाननाम् ।
    शोकभारैरिव न्यस्तां भारैर्नावमिवाम्भसि ।। ५-१७-३।।


###Slōka 4 / श्लोक ४###


    दिदृक्षमाणो वैदेहीम् हनुमान् मारुतात्मजः ।
    स ददर्शाविदूरस्था राक्षसीर्घोरदर्शनाः ।। ५-१७-४।।


###Slōka 5 / श्लोक ५###


    एकाक्षीमेककर्णाम् च कर्णप्रावरणाम् तथा ।
    अकर्णाम् शङ्कुकर्णाम् च मस्तकोच्छ्वासनासिकाम् ।। ५-१७-५।।


###Slōka 6 / श्लोक ६###


    अतिकायोत्तमाङ्गीं च तनुदीर्घशिरोधराम् ।
    ध्वस्तकेशीम् तथाकेशीम् केशकम्बलधारिणीम् ।। ५-१७-६।।


###Slōka 7 / श्लोक ७###


    लम्बकर्णललाटाम् च लम्बोदरपयोधराम् ।
    लम्बोष्ठीं चुबुकोष्ठीं च लम्बास्याम् लम्बजानुकाम् ।। ५-१७-७।।


###Slōka 8 / श्लोक ८###


    ह्रस्वाम् दीर्घाम् च कुब्जाम् विकटाम् वामनां तथा ।
    करालाम् भुग्नवक्त्राम् च पिङ्गाक्षीम् विकृताननाम् ।। ५-१७-८।।


###Slōka 9 / श्लोक ९###


    विकृताः पिङ्गलाः कालीः क्रोधनाः कलहप्रियाः ।
    कालायसमहाशूलकूटमुद्गधारिणीः ।। ५-१७-९।।


###Slōka 10 / श्लोक १०###


    वराहमृगशार्दूलमहिषाजशिवामुखीः ।
    गजोष्ट्र हयपादीश्च निखातशिरसोपराः ।। ५-१७-१०।।


###Slōka 11 / श्लोक ११###


    एकहस्तैकपादाश्च खरकर्ण्यश्वकर्णिकाः ।
    गोकर्णीर्हस्तिकर्णीईश्च हरिकर्णीस्तथापराः ।। ५-१७-११।।


###Slōka 12 / श्लोक १२###


    अतिनासाश्च तिर्यङ्नासा अनासिकाः ।
    गजनन्निभनासाश्च ललाटोच्च्वासनासिकाः ।। ५-१७-१२।।


###Slōka 13 / श्लोक १३###


    हस्तिपादा महापादा गोपादाः पादचूळिकाः ।
    अतिमात्रशिरोग्रीवा अतिमात्रकुचोदरीः ।। ५-१७-१३।।


###Slōka 14 / श्लोक १४###


    अतिमात्रस्यनेत्राश्च दीर्घजिह्वानखास्तथा ।
    अजामुखीर्हस्तिमुखीर्गोमुखाः सूकरीमुखीः ।। ५-१७-१४।।


###Slōka 15 / श्लोक १५###


    हयोष्ट्रखरवक्त्राश्च राक्षसीर्घोरदर्शनाः ।
    शूलमुद्गरहस्ताश्च क्रोधनाः कलहप्रियाः ।। ५-१७-१५।।


###Slōka 16 / श्लोक १६###


    कराळा धूम्रकेशीश्च राक्षसीर्विकृताननाः ।
    पिबन्तीः सततं पानं सदा मां ससुराप्रियाः ।। ५-१७-१६।।


###Slōka 17 / श्लोक १७###


    मांसशोणितदिग्धाङ्गीर्मांसशोणितभोजनाः ।
    ता ददर्श कपिश्रेष्ठो रोमहर्षणदर्शनाः ।। ५-१७-१७।।


###Slōka 18 / श्लोक १८###


    स्कन्धवन्तमुपासीनाः परिवार्य वनस्पतिम् ।
    तस्याधस्ताच्च ताम् देवीम् राजपुत्रीमनिन्दिताम् ।। ५-१७-१८।।


###Slōka 19 / श्लोक १९###


    लक्षयामास लक्ष्मीवान् हनुमान् जन्कात्मजाम् ।
    निष्प्रभाम् षोकसन्तप्ताम् मलसम्कुलमूर्धजाम् ।। ५-१७-१९।।


###Slōka 20 / श्लोक २०###


    क्षीणपुण्याम् च्युताम् भूमौ ताराम् निपतितामिव ।
    चारित्रव्यपदेशाड्यां भर्तृदर्शनदुर्गताम् ।। ५-१७-२०।।


###Slōka 21 / श्लोक २१###


    भूषणैरुत्तमोर्हीनाम् भर्तृवात्सल्यभूषणाम् ।
    राक्षसाधिपसम्रुद्धाम् बन्धुभिश्च विना कृताम् ।। ५-१७-२१।।


###Slōka 22 / श्लोक २२###


    वियूथाम् सिम्हसम्रुद्धाम् बद्धाम् गजवधूमिव ।
    चन्द्ररेखाम् पयोदान्ते शारदाब्रैरिवावृताम् ।। ५-१७-२२।।


###Slōka 23 / श्लोक २३###


    क्लिष्टरूपामसंस्पर्शादयुक्तामिव वल्लकीम् ।
    स ताम् भर्तवशे युक्तामयुक्ताम् राक्षसीवशे ।। ५-१७-२३।।


###Slōka 24 / श्लोक २४###


    अशोकवनिकामध्ये शोकसागरमाप्लुताम् ।
    ताभिः परिवृताम् तत्र सग्रहामिव रोहिणीम् ।। ५-१७-२४।।


###Slōka 25 / श्लोक २५###


    ददर्श हनुमान् देवीम् लतामकुसुमामिव ।
    सा मलेन च दिग्धाङ्गीवपुषा चाप्यलंकृता ।। ५-१७-२५।।


###Slōka 26 / श्लोक २६###


    मृणाली पङ्कदिग्धेव विभाति च न भाति च ।
    मलिनेन तु वस्त्रेण परिक्लिष्टेन भामिनीम् ।। ५-१७-२६।।


###Slōka 27 / श्लोक २७###


    संवृताम् मृगशाबाक्षीं ददर्श हनुमान् कपिः ।
    ताम् देवीं दीनवदनामदीनां भर्तृतेजसा ।। ५-१७-२७।।


###Slōka 28 / श्लोक २८###


    रक्षिताम् स्वेन शीलेन सीतामसितलोचनाम् ।
    ताम् दृष्ट्वा हनुमान् सीताम् मृगशाबनिभेक्षणाम् ।मृगकन्यामिव त्रस्ताम् वीक्षमाणाम् समन्ततः ।। ५-१७-२८।।


###Slōka 29 / श्लोक २९###


    दहन्तीमिव निःश्वासैर्वृक्षान् पल्लवधारिणः ।
    सम्घातमिव शोकानाम् दुःखस्योर्मिमिवोथिताम् ।। ५-१७-२९।।


###Slōka 30 / श्लोक ३०###


    ताम् क्षमां सुविभक्ताङ्गीं विनाभरणशोभिनीम् ।
    प्रहर्षमतुलम् लेभे मारुतिः प्रेक्ष्य मैथिलीम् ।। ५-१७-३०।।


###Slōka 31 / श्लोक ३१###


    हर्षजानि च सोऽश्रूणि ताम् दृष्ट्वा मदिरेक्षणाम् ।
    मुमुचे हनुमांस्तत्र नमश्चक्रे च राघवम् ।। ५-१७-३१।।


###Slōka 32 / श्लोक ३२###


    नमस्कृत्वा रामाय लक्ष्मणाय च वीर्यवान् ।
    सीतादर्शनसम्हृष्टो हनुमान् सम्वृतोऽभवत् ।। ५-१७-३२


