सुन्दरकाण्डम्
===============================


## Chapter 57  / सर्गः ५७##


###Slōka 1###


    सचन्द्रकुमुदं रम्यं सार्ककारण्डवं शुभम् ।
    तिष्यश्रवणकादम्बमभ्रशैवालशाद्वलम् ।। 5.57.1 ।।।।


###Slōka 2###


    पुलर्वसुमहामीनं लोहिताङ्गमहाग्रहम् ।
    ऐरावतमहाद्वीपं स्वातीहंसविलोलितम् ।। 5.57.2 ।।।।


###Slōka 3###


    वातसङ्घातजातोर्मिचन्द्रांशुशिशिराम्बुमत् ।
    भुजङ्गयक्षगन्धर्वप्रबुद्धकमलोत्पलम् ।। 5.57.3 ।।।।


###Slōka 4###


    हनुमान् मारुतगतिर्महानौरिव सागरम् ।
    अपारमपरिश्रान्तः पुप्लुवे गगनार्णवम् ।। 5.57.4 ।।।।


###Slōka 5###


    ग्रसमान इवाकाशं ताराधिपमिवोल्लिखन् ।
    हरन्निव सनक्षत्रं गगनं सार्कमण्डलम् ।। 5.57.5 ।।।।


###Slōka 6###


    मारुतस्यात्मजः श्रीमान् कपिर्व्योमचरो महान् ।
    हनुमान् मेघजालानि विकर्षन्निव गच्छति ।। 5.57.6 ।।।।


###Slōka 7###


    पाण्डरारुणवर्णानि नीलमाञ्जिष्ठकानि च ।
    हरितारुणवर्णानि महाभ्राणि चकाशिरे ।। 5.57.7 ।।।।


###Slōka 8###


    प्रविशन्नभ्रजालानि निष्पतंश्च पुनः पुनः ।
    प्रच्छन्नश्च प्रकाशश्च चन्द्रमा इव लक्ष्यते ।। 5.57.8 ।।।।


###Slōka 9###


    विविधाभ्रघनापन्नगोचरो धवलाम्बरः ।
    दृश्यादृश्यतनुर्वीरस्तदा चन्द्रायते ऽम्बरे ।। 5.57.9 ।।।।


###Slōka 10###


    तार्क्ष्यायमाणो गगने बभासे वायुनन्दनः ।
    दारयन् मेघवृन्दानि निष्पतंश्च पुनः पुनः ।। 5.57.10 ।।।।


###Slōka 11###


    नदन्नादेन महता मेघस्वनमहास्वनः ।
    प्रवरान् राक्षसान् हत्वा नाम विश्राव्य चात्मनः ।। 5.57.11 ।।।।


###Slōka 12###


    आकुलां नगरीं कृत्वा व्यथयित्वा च रावणम् ।
    अर्दयित्वा बलं घोरं वैदेहीमभिवाद्य च ।। 5.57.12 ।।।।


###Slōka 13###


    आजगाम महातेजाः पुनर्मध्येन सागरम् ।
    । 5.57.13 ।।।।


###Slōka 14###


    पर्वतेन्द्रं सुनाभं च समुपस्पृश्य वीर्यवान् ।
    ज्यामुक्त इव नाराचो महावेगो ऽभ्युपागतः ।। 5.57.14 ।।।।


###Slōka 15###


    स किंचिदनुसंप्राप्तः समालोक्य महागिरिम् ।
    महेन्द्रमेघसङ्काशं ननाद हरिपुङ्गवः ।। 5.57.15 ।।।।


###Slōka 16###


    स पूरयामास कपिर्दिशो दश समन्ततः ।
    नदन्नादेन महता मेघस्वनमहास्वनः ।। 5.57.16 ।।।।


###Slōka 17###


    स तं देशमनुप्राप्तः सुहृद्दर्शनलालसः ।
    ननाद हरिशाद्रूलो लाङ्गूलं चाप्यकम्पयत् ।। 5.57.17 ।।।।


###Slōka 18###


    तस्य नानद्यमानस्य सुपर्णचरिते पथि ।
    फलतीवास्य घोषेण गगनं सार्कमण्डलम् ।। 5.57.18 ।।।।


###Slōka 19###


    ये तु तत्रोत्तरे तीरे समुद्रस्य महाबलाः ।
    पूर्वं संविष्ठिताः शूरा वायुपुत्रदिदृक्षवः ।। 5.57.19 ।।।।


###Slōka 20###


    महतो वायुनुन्नस्य तोयदस्येव गर्जितम् ।
    शुश्रुवुस्ते तदा घोषमूरुवेगं हनूमतः ।। 5.57.20 ।।।।


###Slōka 21###


    ते दीनमनसः सर्वे शुश्रुवुः काननौकसः ।
    वानरेन्द्रस्य निर्घोषं पर्जन्यनिनदोपमम् ।। 5.57.21 ।।।।


###Slōka 22###


    निशम्य नदतो नादं वानरास्ते समन्ततः ।
    बभूवुरुत्सुकाः सर्वे सुहृद्दर्शनकाङ्क्षिणः ।। 5.57.22 ।।।।


###Slōka 23###


    जाम्बवान् स हरिश्रेष्ठः प्रीतिसंहृष्टमानसः ।
    उपामन्त्र्य हरीन् सर्वानिदं वचनमब्रवीत् ।। 5.57.23 ।।।।


###Slōka 24###


    सर्वथा कृतकार्यो ऽसौ हनूमान्नात्र संशयः ।
    न ह्यस्याकृतकार्यस्य नाद एवंविधो भवेत् ।। 5.57.24 ।।।।


###Slōka 25###


    तस्य बाहूरुवेगं च निनादं च महात्मनः ।
    निशम्य हरयो हृष्टाः समुत्पेतुस्ततस्ततः ।। 5.57.25 ।।।।


###Slōka 26###


    ते नगाग्रान्नगाग्राणि शिखराच्छिखराणि च ।
    प्रहृष्टाः समपद्यन्त हनूमन्तं दिदृक्षवः ।। 5.57.26 ।।।।


###Slōka 27###


    ते प्रीताः पादपाग्रेषु गृह्य शाखाः सुविष्ठिताः ।
    वासांसीव प्रशाखाश्च समाविध्यन्त वानराः ।। 5.57.27 ।।।।


###Slōka 28###


    गिरिगह्वरसंलीनो यथा गर्जति मारुतः ।
    एवं जगर्ज बलवान् हनूमान् मारुतात्मजः ।। 5.57.28 ।।।।


###Slōka 29###


    तमभ्रघनसङ्काशमापतन्तं महाकपिम् ।
    दृष्ट्वा ते वानराः सर्वे तस्थुः प्राञ्जलयस्तदा ।। 5.57.29 ।।।।


###Slōka 30###


    ततस्तु वेगवांस्तस्य गिरेर्गिरिनिभः कपिः ।
    निपपात महेन्द्रस्य शिखरे पादपाकुले ।। 5.57.30 ।।।।


###Slōka 31###


    हर्षेणापूर्यमाणो ऽसौ रम्ये पर्वतनिर्झरे ।
    छिन्नपक्ष इवाकाशात् पपात धरणीधरः ।। 5.57.31 ।।।।


###Slōka 32###


    ततस्ते प्रीतमनसः सर्वे वानरपुङ्गवाः ।
    हनूमन्तं महात्मानं परिवार्योपतस्थिरे ।परिवार्य च ते सर्वे परां प्रीतिमुपागताः ।। 5.57.32 ।।।।


###Slōka 33###


    प्रहृष्टवदनाः सर्वे तमरोगमुपागतम् ।
    उपायनानि चादाय मूलानि च फलानि च ।प्रत्यर्चयन् हरिश्रेष्ठं हरयो मारुतात्मजम् ।। 5.57.33 ।।।।


###Slōka 34###


    हनुमांस्तु गुरून् वृद्धान् जाम्बवत्प्रमुखांस्तदा ।
    कुमारमङ्गदं चैव सो ऽवन्दत महाकपिः ।। 5.57.34 ।।।।


###Slōka 35###


    स ताभ्यां पूजितः पूज्यः कपिभिश्च प्रसादितः ।
    दृष्टा सीतेति विक्रान्तः संक्षेपेण न्यवेदयत् ।। 5.57.35 ।।।।


###Slōka 36###


    निषसाद च हस्तेन गृहीत्वा वालिनः सुतम् ।
    रमणीये वनोद्देशे महेन्द्रस्य गिरेस्तदा ।। 5.57.36 ।।।।


###Slōka 37###


    हनुमानब्रवीद्धृष्टस्तदा तान् वानरर्षभान् ।
    । 5.57.37 ।।।।


###Slōka 38###


    अशोकवनिकासंस्था दृष्टा सा जनकात्मजा ।
    रक्ष्यमाणा सुघोराभी राक्षसीभिरनिन्दिता ।। 5.57.38 ।।।।


###Slōka 39###


    एकवेणीधरा बाला रामदर्शनलालसा ।
    उपवासपरिश्रान्ता जटिला मलिना कृशा ।। 5.57.39 ।।।।


###Slōka 40###


    ततो दृष्टेति वचनं महार्थममृतोपमम् ।
    निशम्य मारुतेः सर्वे मुदिता वानरा भवन् ।। 5.57.40 ।।।।


###Slōka 41###


    क्ष्वेलन्त्यन्ये नदन्त्यन्ये गर्जन्त्यन्ये महाबलाः ।
    चक्रुः किलिकिलामन्ये प्रतिगर्जन्ति चापरे ।। 5.57.41 ।।।।


###Slōka 42###


    केचिदुच्छ्रितलाङ्गूलाः प्रहृष्टाः कपिकुञ्जराः ।
    अञ्चिता यतदीर्घाणि लांगूलानि प्रविव्यधुः ।। 5.57.42 ।।।।


###Slōka 43###


    अपरे च हनूमन्तं वानरा वारणोपमम् ।
    आप्लुत्य गिरिशृङ्गेभ्यः संस्पृशन्ति स्म हर्षिताः ।। 5.57.43 ।।।।


###Slōka 44###


    उक्तवाक्यं हनूमन्तमङ्गदस्तमथाब्रवीत् ।
    सर्वेषां हरिवीराणां मध्ये वचनमुत्तमम् ।। 5.57.44 ।।।।


###Slōka 45###


    सत्त्वे वीर्ये न ते कश्चित् समो वानर विद्यते ।
    यदवप्लुत्य विस्तीर्णं सागरं पुनरागतः ।। 5.57.45 ।।।।


###Slōka 46###


    अहो स्वामिनि ते भक्तिरहो वीर्यमहो धृतिः ।
    दिष्ट्या दृष्टा त्वया देवी रामपत्नी यशस्विनी ।। 5.57.46 ।।।।


###Slōka 47###


    दिष्ट्या त्यक्ष्यति काकुत्स्थः शोकं सीतावियोगजम् ।
    ततो ऽङ्गदं हनूमन्तं जाम्बवन्तं च वानराः ।। 5.57.47 ।।।।


###Slōka 48###


    परिवार्य प्रमुदिता भेजिरे विपुलाः शिलाः ।
    श्रोतुकामाः समुद्रस्य लङ्घनं वानरोत्तमाः ।। 5.57.48 ।।।।


###Slōka 49###


    दर्शनं चापि लङ्कायाः सीताया रावणस्य च ।
    तस्थुः प्राञ्जलयः सर्वे हनुमद्वदनोन्मुखाः ।। 5.57.49 ।।।।


###Slōka 50###


    तस्थौ तत्राङ्गदः श्रीमान् वानरैर्बहुभिर्वृतः ।
    उपास्यमानो विबुधैर्दिवि देवपतिर्यथा ।। 5.57.50 ।।।।


###Slōka 51###


    हनूमता कीर्तिमता यशस्विना तथा ऽङ्गदेनाङ्गदबद्धबाहुना ।
    मुदा तदाध्यासितमुन्नतं महन्महीधराग्रं ज्वलितं श्रिया ऽभवत् ।। 5.57.51 ।।


