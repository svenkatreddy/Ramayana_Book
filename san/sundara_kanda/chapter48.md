सुन्दरकाण्डम्
===============================


## Chapter 48  / सर्गः ४८##


###Slōka 1###


    ततः स रक्षोधिपतिर्महात्मा हनूमता ऽक्षे निहते कुमारे ।
    मनः समाधाय तदेन्द्रकल्पं समादिदेशेन्द्रजितं सरोषम् ।। ५.४८.१।।।।


###Slōka 2###


    त्वमस्त्रविच्छस्त्रविदां वरिष्ठः सुरासुराणामपि शोकदाता ।
    सुरेषु सेन्द्रेषु च दृष्टकर्मा पितामहाराधनऽञ्चितास्त्रः ।। ५.४८.२।।।।


###Slōka 3###


    तवास्त्रबलमासाद्य नासुरा न मरुद्गणाः ।
    न शेकुः समरे स्थातुं सुरेश्वरसमाश्रिताः ।। ५.४८.३।।।।


###Slōka 4###


    न कश्चित् त्रिषु लोकेषु संयुगे नगतश्रमः ।
    भुजवीर्याभिगुप्तश्च तपसा चाभिरक्षितः ।देशकालविभागज्ञस्त्वमेव मतिसत्तमः ।। ५.४८.४।।।।


###Slōka 5###


    न ते ऽस्त्यशक्यं समरेषु कर्मणा न ते ऽस्त्यकार्यं मतिपूर्वमन्त्रणे ।
    न सो ऽस्ति कश्चित् त्रिषु संग्रहेषु वै न वेद यस्ते ऽस्त्रबलं बलं च ते ।। ५.४८.५।।।।


###Slōka 6###


    ममानुरूपं तपसो बलं च ते पराक्रमश्चास्त्रबलं च संयुगे ।
    न त्वां समासाद्य रणावमर्दे मनः श्रमं गच्छति निश्चितार्थम् ।। ५.४८.६।।।।


###Slōka 7###


    निहताः किङ्कराः सर्वे जम्बुमाली च राक्षसः ।
    अमात्यपुत्रा वीराश्च पञ्च सेनाग्रयायिनः ।। ५.४८.७।।।।


###Slōka 8###


    बलानि सुसमृद्धानि साश्वनागरथानि च ।
    सहोदरस्ते दयितः कुमारो ऽक्षश्च सूदितः ।। ५.४८.८।।।।


###Slōka 9###


    न हि तेष्वेव मे सारो यस्त्वय्यरिनिषूदन ।
    । ५.४८.९।।।।


###Slōka 10###


    इदं हि दृष्ट्वा मतिमन्महद्बलं कपेः प्रभावं च पराक्रमं च ।
    त्वमात्मनश्चापि समीक्ष्य सारं कुरुष्व वेगं स्वबलानुरूपम् ।। ५.४८.१०।।।।


###Slōka 11###


    बलावमर्दस्त्वयि सन्निकृष्टे यथा गते शाम्यति शान्तशत्रौ ।
    तथा समीक्ष्यात्मबलं परं च समारभस्वास्त्रविदां वरिष्ठ ।। ५.४८.११।।।।


###Slōka 12###


    न वीर सेना गणशोच्यवन्ति न वज्रमादाय विशालसारम् ।
    न मारुतस्यास्य गतेः प्रमाणं न चाग्निकल्पः करणेन हन्तुम् ।। ५.४८.१२।।।।


###Slōka 13###


    तमेवमर्थं प्रसमीक्ष्य सम्यक् स्वकर्मसाम्याद्धि समाहितात्मा ।
    स्मरंश्च दिव्यं धनुषो ऽस्त्रवीर्यं व्रजाक्षतं कर्म समारभस्व ।। ५.४८.१३।।।।


###Slōka 14###


    न खल्वियं मतिः श्रेष्ठा यत्त्वां संप्रेषयाम्यहम् ।
    इयं च राजधर्माणां क्षत्रस्य च मतिर्मता ।। ५.४८.१४।।।।


###Slōka 15###


    नानाशस्त्रैश्च संग्रामे वैशारद्यमरिन्दम् ।
    अवश्यमेव बोद्धव्यं काम्यश्च विजयो रणे ।। ५.४८.१५।।।।


###Slōka 16###


    ततः पितुस्तद्वचनं निशम्य प्रदक्षिणं दक्षसुतप्रभावः ।
    चकार भर्तारमदीनसत्त्वो रणाय वीरः प्रतिपन्नबुद्धिः ।। ५.४८.१६।।।।


###Slōka 17###


    ततस्तैः स्वगणैरिष्टैरिन्द्रजत् प्रतिपूजितः ।
    युद्धोद्धतः कृतोत्साहः सग्रामं प्रत्यद्यत ।। ५.४८.१७।।।।


###Slōka 18###


    श्रीमान् पद्मपलाशाक्षो राक्षसाधिपतेः सुतः ।
    निर्जगाम महातेजाः समुद्र इव पर्वसु ।। ५.४८.१८।।।।


###Slōka 19###


    स पक्षिराजोपमतुल्यवेगैर्व्यालैश्चतुर्भिः सिततीक्ष्णदंष्ट्रैः ।
    रथं समायुक्तमसङ्गवेगं समारुरोहेन्द्रजिदिन्द्रकल्पः ।। ५.४८.१९।।।।


###Slōka 20###


    स रथी धन्विनीं श्रेष्ठः शस्त्रज्ञो ऽस्त्रविदां वरः ।
    रथेनाभिययौ क्षिप्रं हनूमान् यत्र सो ऽभवत् ।। ५.४८.२०।।।।


###Slōka 21###


    स तस्य रथनिर्घोषं ज्यास्वनं कार्मुकस्य च ।
    निशम्य हरिवीरो ऽसौ संप्रहृष्टतरो ऽभवत् ।। ५.४८.२१।।।।


###Slōka 22###


    सुमहच्चापमादाय शितशल्यांश्च सायकान् ।
    हनुमन्तमभिप्रेत्य जगाम रणपण्डितः ।। ५.४८.२२।।।।


###Slōka 23###


    तस्मिंस्ततः संयति जातहर्षे रणाय निर्गच्छति बाणपाणौ ।
    दिशश्च सर्वाः बभूवर्मृगाश्च रौद्रा बहुधा विनेदुः ।। ५.४८.२३।।।।


###Slōka 24###


    समागतास्तत्र तु नागयक्षा महर्षयश्चक्रचराश्च सिद्धाः ।
    नभः समावृत्य च पक्षिसङ्घा विनेदुरुच्चैः परमप्रहृष्टाः ।। ५.४८.२४।।।।


###Slōka 25###


    आयान्तं सरथं दृष्ट्वा तूर्णमिन्द्रजितं कपिः ।
    विननाद महानादं व्यवर्धत च वेगवान् ।। ५.४८.२५।।।।


###Slōka 26###


    इन्द्रजित्तु रथं दिव्यमास्थितश्चित्रकार्मुकः ।
    धनुर्विस्फारयामास तडिदूर्जितनिःस्वनम् ।। ५.४८.२६।।।।


###Slōka 27###


    ततः समेतावति तीक्ष्णवेगौ महाबलौ तौ रणनिर्विशङ्कौ ।
    कपिश्च रक्षोधिपतेश्च पुत्रः सुरासुरेन्द्राविव बद्धवैरौ ।। ५.४८.२७।।।।


###Slōka 28###


    स तस्य वीरस्य महारथस्य धनुष्मतः संयति संमतस्य ।
    शरप्रवेगं व्यहनत् प्रवृद्धश्चचार मार्गे पितुरप्रमेये ।। ५.४८.२८।।।।


###Slōka 29###


    ततः शरानायतीक्ष्णशल्यान् सुपत्रिणः काञ्चनचित्रपुङ्खान् ।
    मुमोच वीरः परवीरहन्ता सुसन्नतान् वज्रनिपातवेगान् ।। ५.४८.२९।।।।


###Slōka 30###


    ततस्तु तत्स्यन्दननिःस्वनं च मृदङ्गभेरीपटहस्वनं च ।
    विकृष्यमाणस्य च कार्मुकस्य निशम्य घोषं पुनरुत्पपात ।। ५.४८.३०।।।।


###Slōka 31###


    शराणामन्तरेष्वाशु व्यवर्तत महाकपिः ।
    हरिस्तस्याभिलक्ष्यस्य मोघयँल्लक्ष्यसंग्रहम् ।। ५.४८.३१।।।।


###Slōka 32###


    शराणआमग्रतस्तस्य पुनः समभिवर्तत ।
    प्रसार्य हस्तौ हनुमानुत्पपातानिलात्मजः ।। ५.४८.३२।।।।


###Slōka 33###


    तावुभौ वेगसम्पन्नौ रणकर्मविशारदौ ।
    सर्वभूतमनोग्राहि चक्रतुर्युद्धमुत्तमम् ।। ५.४८.३३।।।।


###Slōka 34###


    हनूमतो वेद न राक्षसो ऽन्तरं न मारुतिस्तस्य महात्मनो ऽन्तरम् ।
    परस्परं निर्विषहौ बभूवतुः समेत्य तौ देवसमानविक्रमौ ।। ५.४८.३४।।।।


###Slōka 35###


    ततस्तु लक्ष्ये स विहन्यमाने शरेष्वमोघेषु च संपतत्सु ।
    जागम चिन्तां महतीं महात्मा समाधिसंयोगसमाहितात्मा ।। ५.४८.३५।।।।


###Slōka 36###


    ततो मतिं राक्षसराजसूनुश्चकार तस्मिन् हरिवीरमुख्ये ।
    अवध्यतां तस्य कपेः समीक्ष्य कथं निगच्छेदिति निग्रहार्थम् ।। ५.४८.३६।।।।


###Slōka 37###


    ततः पैतामहं वीरः सो ऽस्त्रमस्त्रविदां वरः ।
    सन्दधे सुमहातेजास्तं हरिप्रवरं प्रति ।। ५.४८.३७।।।।


###Slōka 38###


    अवध्यो ऽयमिति ज्ञात्वा तमस्त्रेणास्त्रतत्त्ववित् ।
    निजग्राह महाबाहुर्मारुतात्मजमिन्द्रजित् ।। ५.४८.३८।।।।


###Slōka 39###


    तेन बद्धस्ततो ऽस्त्रेण राक्षसेन स वानरः ।
    अभवन्निर्विचेष्टश्च पपात च महीतले ।। ५.४८.३९।।।।


###Slōka 40###


    ततो ऽथ बुद्ध्वा स तदस्त्रबन्धं प्रभोः प्रभावाद् विगतात्मवेगः ।
    पितामहानुग्रहमात्मनश्च विचिन्तयामास हरिप्रवीरः ।। ५.४८.४०।।।।


###Slōka 41###


    ततः स्वायम्भुवैर्मन्त्रैर्ब्रह्मास्त्रमभिमन्त्रितम् ।
    हनूमांश्चिन्तयामास वरदानं पितामहात् ।। ५.४८.४१।।।।


###Slōka 42###


    न मे ऽस्य बन्धस्य च शक्तिरस्ति विमोक्षणे लोकगुरोः प्रभावात् ।
    इत्येव मत्वा विहितो ऽस्त्रबन्धो मया ऽ ऽत्मयोनेरनुवर्तितव्यः ।। ५.४८.४२।।।।


###Slōka 43###


    स वीर्यमस्त्रस्य कपिर्विचार्य पितामहानुग्रहमात्मनश्च ।
    विमोक्षशक्तिं परिचिन्तयित्वा पितामहाज्ञामनुवर्तते स्म ।। ५.४८.४३।।।।


###Slōka 44###


    अस्त्रेणापि हि बद्धस्य भयं मम न जायते ।
    पितामहमहेन्द्राभ्यां रक्षितस्यानिलेन च ।। ५.४८.४४।।।।


###Slōka 45###


    ग्रहणे चापि रक्षोभिर्महान् मे गुणदर्शनः ।
    राक्षसेन्द्रेण संवादस्तस्मादगृह्णन्तु मां परे ।। ५.४८.४५।।।।


###Slōka 46###


    स निश्चितार्थः परिवीरहन्ता समीक्ष्यकारी विनिवृत्तचेष्टः ।
    परैः प्रसह्याभिगतैर्निगृह्य ननाद तैस्तैः परिभर्त्स्यमानः ।। ५.४८.४६।।।।


###Slōka 47###


    ततस्तं राक्षसा दृष्ट्वा निर्विचेष्टमरिन्दमम् ।
    बबन्धुः शणवल्कैश्च द्रुमचीरैश्च संहतैः ।। ५.४८.४७।।।।


###Slōka 48###


    स रोचयामास परैश्च बन्धं प्रसह्य वीरैरभिनिग्रहं च ।
    कौतूहलान्मां यदि राक्षसेन्द्रो द्रष्ठुं व्यवस्येदिति निश्चितार्थः ।। ५.४८.४८।।।।


###Slōka 49###


    स बद्धस्तेन वल्केन विमुक्तो ऽस्त्रेण वीर्यवान् ।
    अस्त्रबन्धः स चान्यं हि न बन्धमनुवर्तते ।। ५.४८.४९।।।।


###Slōka 50###


    अथेन्द्रजित्तुद्रुमचीरबद्धं विचार्य वीरः कपिसत्तमं तम् ।
    विमुक्तमस्त्रेण जगाम चिन्तां नान्येन बद्धो ह्यनुवर्तते ऽस्त्रम् ।। ५.४८.५०।।।।


###Slōka 51###


    अहो महत् कर्म कृतं निरर्थकं न राक्षसैर्मन्त्रगतिर्विमृष्टा ।
    पुनश्च नास्त्रे विहते ऽस्त्रमन्यत् प्रवर्तते संशयिताः स्म सर्वे ।। ५.४८.५१।।।।


###Slōka 52###


    अस्त्रेण हनुमान् मुक्तो नात्मानमवबुध्यत ।
    कृष्यमाणस्तु रक्षोभिस्तैश्च बन्धेर्निपीडितः ।। ५.४८.५२।।।।


###Slōka 53###


    हन्यमानस्ततः क्रूरै राक्षसैः काष्ठमुष्टिभिः ।
    समीपं राक्षसेन्द्रस्य प्रकृष्यत स वानरः ।। ५.४८.५३।।।।


###Slōka 54###


    अथेन्द्रजित्तं प्रसमीक्ष्य मुक्तमस्त्रेण बद्धं द्रुमचीरसूत्रैः ।
    व्यदर्शयत्तत्र महाबलं हरिप्रवीरं सगणाय राज्ञे ।। ५.४८.५४।।।।


###Slōka 55###


    तं मत्तमिव मातङ्गं बद्धं कपिवरोत्तमम् ।
    राक्षसा राक्षसेन्द्राय रावणाय न्यवेदयन् ।। ५.४८.५५।।।।


###Slōka 56###


    को ऽयं कस्य कुतो वा ऽत्र किं कार्यं को व्यपाश्रयः ।
    इति राक्षसवीराणां तत्र संजज्ञिरे कथाः ।। ५.४८.५६।।।।


###Slōka 57###


    हन्यतां दह्यतां वापि भक्ष्यतामिति चापरे ।
    राक्षसास्तत्र संक्रुद्धाः परस्परमथाब्रुवन् ।। ५.४८.५७।।।।


###Slōka 58###


    अतीत्य मार्गं सहसा महात्मा स तत्र रक्षोधिपपादमूले ।
    ददर्श राज्ञः परिचारवृद्धान् गृहं महारत्नविभूषितं च ।। ५.४८.५८।।।।


###Slōka 59###


    स ददर्श महातेजा रावणः कपिसत्तमम् ।
    रक्षोभिर्विकृताकारैः कृष्यमाणमितस्ततः ।। ५.४८.५९।।।।


###Slōka 60###


    राक्षसाधिपतिं चापि ददर्श कपिसत्तमः ।
    तेजोबलसमायुक्तं तपन्तमिव भास्करम् ।। ५.४८.६०।।।।


###Slōka 61###


    स रोषसंवर्तितताम्रदृष्टिर्दशाननस्तं कपिमन्ववेक्ष्य ।
    अथोपविष्टान् कुलशीलवृद्धान् समादिशत्तं प्रति मन्त्रिमुख्यान् ।। ५.४८.६१।।।।


###Slōka 62###


    यथाक्रमं तैः स कपिर्विपृष्टः कार्यार्थमर्थस्य च मूलमादौ ।
    निवेदयामास हरीश्वरस्य दूतः सकाशादहमागतो ऽस्मि ।। ५.४८.६२।।


