सुन्दरकाण्डम्
===============================


## Chapter 24  / सर्गः २४##


###Slōka 1 / श्लोक १###


    प्रसक्ताश्रुमुखीत्येवं ब्रुवन्ती जनकात्मजा ।
    अधोमुखमुखी बाला विलप्तुमुपचक्रमे ।। ५.२४.१।।।।


###Slōka 2 / श्लोक २###


    उन्मत्तेव प्रमत्तेव भ्रान्तचित्तेव शोचती ।
    उपावृत्ता किशोरीव विवेष्टन्ती महीतले ।। ५.२४.२।।।।


###Slōka 3 / श्लोक ३###


    राघवस्याप्रमत्तस्य रक्षसा कामरूपिणा ।
    रावणेन प्रमथ्याहमानीता क्रोशती बलात् ।। ५.२४.३।।।।


###Slōka 4 / श्लोक ४###


    राक्षसी वशमापन्ना भर्त्यमाना सुदारुणम् ।
    चिन्तयन्ती सुदुःखार्ता नाहं जीवितुमुत्सहे ।। ५.२४.४।।।।


###Slōka 5 / श्लोक ५###


    न हि मे जीवितेनार्थो नैवार्थैर्न च भूषणैः ।
    वसन्त्या राक्षसी मध्ये विना रामं महारथम् ।। ५.२४.५।।।।


###Slōka 6 / श्लोक ६###


    धिङ्मामनार्यामसतीं याहं तेन विना कृता ।
    मुहूर्तमपि रक्षामि जीवितं पापजीविता ।। ५.२४.६।।।।


###Slōka 7 / श्लोक ७###


    का च मे जीविते श्रद्धा सुखे वा तं प्रियं विना ।
    भर्तारं सागरान्ताया वसुधायाः प्रियं वदम् ।। ५.२४.७।।।।


###Slōka 8 / श्लोक ८###


    भिद्यतां भक्ष्यतां वापि शरीरं विसृजाम्यहम् ।
    न चाप्यहं चिरं दुःखं सहेयं प्रियवर्जिता ।। ५.२४.८।।।।


###Slōka 9 / श्लोक ९###


    चरणेनापि सव्येन न स्पृशेयं निशाचरम् ।
    रावणं किं पुनरहं कामयेयं विगर्हितम् ।। ५.२४.९।।।।


###Slōka 10 / श्लोक १०###


    प्रत्याख्यातं न जानाति नात्मानं नात्मनः कुलम् ।
    यो नृशंस स्वभावेन मां प्रार्थयितुमिच्छति ।। ५.२४.१०।।।।


###Slōka 11 / श्लोक ११###


    छिन्ना भिन्ना विभक्ता वा दीप्ते वाग्नौ प्रदीपिता ।
    रावणं नोपतिष्ठेयं किं प्रलापेन वश् चिरम् ।। ५.२४.११।।।।


###Slōka 12 / श्लोक १२###


    ख्यातः प्राज्ञः कृतज्ञश्च सानुक्रोशश्च राघवः ।
    सद्वृत्तो निरनुक्रोशः शङ्के मद्भाग्यसङ्क्षयात् ।। ५.२४.१२।।।।


###Slōka 13 / श्लोक १३###


    राक्षसानां जनस्थाने सहस्राणि चतुर्दश ।
    येनैकेन निरस्तानि स मां किं नाभिपद्यते ।। ५.२४.१३।।।।


###Slōka 14 / श्लोक १४###


    निरुद्धा रावणेनाहमल्पवीर्येण रक्षसा ।
    समर्थः खलु मे भर्ता रावणं हन्तुमाहवे ।। ५.२४.१४।।।।


###Slōka 15 / श्लोक १५###


    विराधो दण्डकारण्ये येन राक्षसपुङ्गवः ।
    रणे रामेण निहतः स मां किं नाभिपद्यते ।। ५.२४.१५।।।।


###Slōka 16 / श्लोक १६###


    कामं मध्ये समुद्रस्य लङ्केयं दुष्प्रधर्षणा ।
    न तु राघवबाणानां गतिरोधी ह विद्यते ।। ५.२४.१६।।।।


###Slōka 17 / श्लोक १७###


    किं नु तत्कारणं येन रामो दृढपराक्रमः ।
    रक्षसापहृतां भार्यामिष्टां नाभ्यवपद्यते ।। ५.२४.१७।।।।


###Slōka 18 / श्लोक १८###


    इहस्थां मां न जानीते शङ्के लक्ष्मणपूर्वजः ।
    जानन्नपि हि तेजस्वी धर्षणां मर्षयिष्यति ।। ५.२४.१८।।।।


###Slōka 19 / श्लोक १९###


    हृतेति योऽधिगत्वा मां राघवाय निवेदयेत् ।
    गृध्रराजोऽपि स रणे रावणेन निपातितः ।। ५.२४.१९।।।।


###Slōka 20 / श्लोक २०###


    कृतं कर्म महत्तेन मां तदाभ्यवपद्यता ।
    तिष्ठता रावणद्वन्द्वे वृद्धेनापि जटायुषा ।। ५.२४.२०।।।।


###Slōka 21 / श्लोक २१###


    यदि मामिह जानीयाद्वर्तमानां स राघवः ।
    अद्य बाणैरभिक्रुद्धः कुर्याल्लोकमराक्षसं ।। ५.२४.२१।।।।


###Slōka 22 / श्लोक २२###


    विधमेच्च पुरीं लङ्कां शोषयेच्च महोदधिम् ।
    रावणस्य च नीचस्य कीर्तिं नाम च नाशयेत् ।।५.२४.२२।।।।


###Slōka 23 / श्लोक २३###


    ततो निहतनथानां राक्षसीनां गृहे गृहे ।
    यथाहमेवं रुदती तथा भूयो न संशयः ।अन्विष्य रक्षसां लङ्कां कुर्याद्रामः सलक्ष्मणः ।। ५.२४.२३।।।।


###Slōka 24 / श्लोक २४###


    न हि ताभ्यां रिपुर्दृष्टो मुहूतमपि जीवति ।
    चिता धूमाकुलपथा गृध्रमण्डलसङ्कुला ।अचिरेण तु लङ्केयं श्मशानसदृशी भवेत् ।। ५.२४.२४।।।।


###Slōka 25 / श्लोक २५###


    अचिरेणैव कालेन प्राप्स्याम्येव मनोरथम् ।
    दुष्प्रस्थानोऽयमाख्याति सर्वेषां वो विपर्ययः ।। ५.२४.२५।।।।


###Slōka 26 / श्लोक २६###


    यादृशानि तु दृश्यन्ते लङ्कायामशुभानि तु ।
    अचिरेणैव कालेन भविष्यति हतप्रभा ।। ५.२४.२६।।।।


###Slōka 27 / श्लोक २७###


    नूनं लङ्का हते पापे रावणे राक्षसाधिपे ।
    शोषं यास्यति दुर्धर्षा प्रमदा विधवा यथा ।। ५.२४.२७।।।।


###Slōka 28 / श्लोक २८###


    पुष्योत्सवसमृद्धा च नष्टभर्त्री सराक्षसा ।
    भविष्यति पुरी लङ्का नष्टभर्त्री यथाङ्गना ।। ५.२४.२८।।।।


###Slōka 29 / श्लोक २९###


    नूनं राक्षसकन्यानां रुदन्तीनां गृहे गृहे ।
    श्रोष्यामि नचिरादेव दुःखार्तानाम् इह ध्वनिम् ।। ५.२४.२९।।।।


###Slōka 30 / श्लोक ३०###


    सान्धकारा हतद्योता हतराक्षसपुङ्गवा ।
    भविष्यति पुरी लङ्का निर्दग्धा रामसायकैः ।। ५.२४.३०।।।।


###Slōka 31 / श्लोक ३१###


    यदि नाम स शूरो मां रामो रक्तान्तलोचनः ।
    जानीयाद्वर्तमानां हि रावणस्य निवेशने ।। ५.२४.३१।।।।


###Slōka 32 / श्लोक ३२###


    अनेन तु नृशंसेन रावणेनाधमेन मे ।
    समयो यस्तु निर्दिष्टस्तस्य कालोऽयमागतः ।। ५.२४.३२।।।।


###Slōka 33 / श्लोक ३३###


    अकार्यं ये न जानन्ति नैरृताः पापकारिणः ।
    अधर्मात्तु महोत्पातो भविष्यति हि साम्प्रतम् ।। ५.२४.३३।।।।


###Slōka 34 / श्लोक ३४###


    नैते धर्मं विजानन्ति राक्षसाः पिशिताशनाः ।
    ध्रुवं मां प्रातराशार्थे राक्षसः कल्पयिष्यति ।। ५.२४.३४।।।।


###Slōka 35 / श्लोक ३५###


    साहं कथं करिष्यामि तं विना प्रियदर्शनम् ।
    रामं रक्तान्तनयनमपश्यन्ती सुदुःखिता ।। ५.२४.३५।।।।


###Slōka 36 / श्लोक ३६###


    यदि कश्चित्प्रदाता मे विषस्याद्य भवेदिह ।
    क्षिप्रं वैवस्वतं देवं पश्येयं पतिना विना ।। ५.२४.३६।।।।


###Slōka 37 / श्लोक ३७###


    नाजानाज्जीवतीं रामः स मां लक्ष्मणपूर्वजः ।
    जानन्तौ तौ न कुर्यातां नोर्व्यां हि मम मार्गणम् ।। ५.२४.३७।।।।


###Slōka 38 / श्लोक ३८###


    नूनं ममैव शोकेन स वीरो लक्ष्मणाग्रजः ।
    देवलोकमितो यातस्त्यक्त्वा देहं महीतले ।। ५.२४.३८।।।।


###Slōka 39 / श्लोक ३९###


    धन्या देवाः सगन्धर्वाः सिद्धाश्च परमर्षयः ।
    मम पश्यन्ति ये नाथं रामं राजीवलोचनम् ।। ५.२४.३९।।।।


###Slōka 40 / श्लोक ४०###


    अथ वा न हि तस्यार्थे धर्मकामस्य धीमतः ।
    मया रामस्य राजर्षेर्भार्यया परमात्मनः ।। ५.२४.४०।।।।


###Slōka 41 / श्लोक ४१###


    दृश्यमाने भवेत्प्रीतः सौहृदं नास्त्यपश्यतः ।
    नाशयन्ति कृतघ्रास्तु न रामो नाशयिष्यति ।। ५.२४.४१।।।।


###Slōka 42 / श्लोक ४२###


    किं नु मे न गुणाः के चित्किं वा भाग्य क्षयो हि मे ।
    याहं सीता वरार्हेण हीना रामेण भामिनी ।। ५.२४.४२।।।।


###Slōka 43 / श्लोक ४३###


    श्रेयो मे जीवितान्मर्तुं विहीना या महात्मना ।
    रामादक्लिष्टचारित्राच्छूराच्छत्रुनिबर्हणात् ।। ५.२४.४३।।।।


###Slōka 44 / श्लोक ४४###


    अथ वा न्यस्तशस्त्रौ तौ वने मूलफलाशनौ ।
    भ्रातरौ हि नर श्रेष्ठौ चरन्तौ वनगोचरौ ।। ५.२४.४४।।।।


###Slōka 45 / श्लोक ४५###


    अथ वा राक्षसेन्द्रेण रावणेन दुरात्मना ।
    छद्मना घातितौ शूरौ भ्रातरौ रामलक्ष्मणौ ।। ५.२४.४५।।।।


###Slōka 46 / श्लोक ४६###


    साहमेवङ्गते काले मर्तुमिच्छामि सर्वथा ।
    न च मे विहितो मृत्युरस्मिन्दुःखेऽपि वर्तति ।। ५.२४.४६।।।।


###Slōka 47 / श्लोक ४७###


    धन्याः खलु महात्मानो मुनयः सत्यसंमताः ।
    जितात्मानो महाभागा येषां न स्तः प्रियाप्रिये ।। ५.२४.४७।।।।


###Slōka 48 / श्लोक ४८###


    प्रियान्न सम्भवेद्दुःखमप्रियादधिकं भयम् ।
    ताभ्यां हि ये वियुज्यन्ते नमस्तेषां महात्मनाम् ।। ५.२४.४८।।।।


###Slōka 49 / श्लोक ४९###


    साहं त्यक्ता प्रियेणेह रामेण विदितात्मना ।
    प्राणांस्त्यक्ष्यामि पापस्य रावणस्य गता वशम् ।। ५.२४.४९।।


