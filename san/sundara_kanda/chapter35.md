सुन्दरकाण्डम्
===============================


## Chapter 35  / सर्गः ३५##


###Slōka 1###


    तां तु रामकथां श्रुत्वा वैदेही वानरार्षभात् ।
    उवाच वचनं सान्त्वमिदं मधुरया गिरा ।। ५.३५.१।।।।


###Slōka 2###


    क्व ते रामेण संसर्गः कथं जानासि लक्ष्मणम् ।
    वानराणां नराणां च कथमासीत् समागमः ।। ५.३५.२।।।।


###Slōka 3###


    यानि रामस्य लिङ्गानि लक्ष्मणस्य च वानर ।
    तानि भूयः समाचक्ष्व न मां शोकः समाविशेत् ।। ५.३५.३।।।।


###Slōka 4###


    कीदृशं तस्य संस्थानं रूपं रामस्य कीदृशम् ।
    कथमूरू कथं बाहू लक्ष्मणस्य च शंस मे ।। ५.३५.४।।।।


###Slōka 5###


    एवमुक्तस्तु वैदेह्या हनुमान् मारुतात्मजः ।
    ततो रामं यथात्त्वमाख्यातुमुपचक्रमे ।। ५.३५.५।।।।


###Slōka 6###


    जानन्ती बत दिष्ट्या मां वैदेहि परिपृच्छसि ।
    भर्तुः कमलपत्राक्षि संस्थानं लक्ष्मणस्य च ।। ५.३५.६।।।।


###Slōka 7###


    यानि रामस्य चिह्नानि लक्ष्मणस्य च यानि वै ।
    लक्षितानि विशालाक्षि वदतः शृणु तानि मे ।। ५.३५.७।।।।


###Slōka 8###


    रामः कमलपत्राक्षः सर्वसत्त्वमनोहरः ।
    रूपदाक्षिण्यसम्पन्नः प्रसूतो जनकात्मजे ।। ५.३५.८।।।।


###Slōka 9###


    तेजसा ऽ ऽदित्यसङ्काशः क्षमया पृथिवीसमः ।
    बृहस्पतिसमो बुद्ध्या यशसा वासवोपमः ।। ५.३५.९।।।।


###Slōka 10###


    रक्षिता जीवलोकस्य स्वरजनस्याभिरक्षिता ।
    रक्षिता स्वस्य वृत्तस्य धर्मस्य च परन्तपः ।। ५.३५.१०।।।।


###Slōka 11###


    रामो भामिनि लोकस्य चातुर्वर्ण्यस्य रक्षिता ।
    मर्यादानां च लोकस्य कर्ता कारयिता च सः ।। ५.३५.११।।।।


###Slōka 12###


    अर्चिष्मानर्चितो ऽत्यर्थं ब्रह्मचर्यव्रते स्थितः ।
    साधूनामुपकारज्ञः प्रचारज्ञश्च कर्मणाम् ।। ५.३५.१२।।।।


###Slōka 13###


    राजविद्याविनीतश्च ब्राह्मणानामुपासिता ।
    श्रुतवान् शीलसम्पन्नो विनीतश्च परन्तपः ।। ५.३५.१३।।।।


###Slōka 14###


    यजुर्वेदविनीतश्च वेदविद्भिः सुपूजितः ।
    धनुर्वेदे च वेदेषु वेदाङ्गेषु च निष्ठितः ।। ५.३५.१४।।।।


###Slōka 15###


    विपुलांसो महाबाहुः कम्बुग्रीवः शुभाननः ।
    गूढजत्रुः सुताम्राक्षो रामो देवि जनैः श्रुतः ।। ५.३५.१५।।।।


###Slōka 16###


    दुन्दुभिस्वननिर्घोषः स्निग्धवर्णः प्रतापवान् ।
    समः समविभक्ताङ्गो वर्णं श्यामं समाश्रितः ।। ५.३५.१६।।।।


###Slōka 17###


    त्रिस्थिरस्त्रिप्रलम्बश्च त्रिसमस्त्रिषु चोन्नतः ।
    त्रिताम्रस्त्रिषु च स्निग्धो गम्भीरस्त्रिषु नित्यशः ।। ५.३५.१७।।।।


###Slōka 18###


    त्रिवलीवांस्त्र्यवनतश्चतुर्व्यङ्गस्त्रिशीर्षवान् ।
    चतुष्कलश्चतुर्लेखश्चतुष्किष्कुश्चतुः समः ।। ५.३५.१८।।।।


###Slōka 19###


    चतुर्दशसमद्वन्द्वश्चतुर्दंष्ट्रश्चतुर्वर्गतिः ।
    महोष्ठहनुनासश्च पञ्चस्निग्धो ऽष्टवंशवान् ।। ५.३५.१९।।।।


###Slōka 20###


    दशपद्मो दशबृहत् त्रिभिर्व्याप्तो द्विशुक्लवान् ।
    षडुन्नतो नवतनुस्त्रिभिर्वाप्नोति राघवः ।। ५.३५.२०।।।।


###Slōka 21###


    सत्यधर्मपरः श्रीमान् संग्रहानुग्रहे रतः ।
    देशकालविभागज्ञः सर्वलोकप्रियंवदः ।। ५.३५.२१।।।।


###Slōka 22###


    भ्राता च तस्य द्वैमात्रः सौमित्रिरपराजितः ।
    अनुरागेण रूपेण गुणैश्चैव तथाविधः ।। ५.३५.२२।।।।


###Slōka 23###


    तावुभौ नरशार्दूलौ त्वद्दर्शनसमुत्सुकौ ।
    विचिन्वन्तौ महीं कृत्स्नामस्माभिरभिसङ्गतौ ।। ५.३५.२३।।।।


###Slōka 24###


    त्वामेव मार्गमाणौ तौ विचरन्तौ वसुन्धराम् ।
    ददर्शतुर्मृगपतिं पूर्वजेनावरोपितम् ।। ५.३५.२४।।।।


###Slōka 25###


    ऋश्यमूकस्य पृष्ठे तु बहुपादपसङ्कुले ।
    भ्रातुर्भयार्तमासीनं सुग्रीवं प्रियदर्शनम् ।। ५.३५.२५।।।।


###Slōka 26###


    वयं तु हरिराजं तं सुग्रीवं सत्यसङ्गरम् ।
    परिचर्यास्महे राज्यात् पूर्वजेनावरोपितम् ।। ५.३५.२६।।।।


###Slōka 27###


    ततस्तौ चीरवसनौ धनुःप्रवरपाणिनौ ।
    ऋश्यमूकस्य शैलस्य रम्यं देशमुपागतौ ।। ५.३५.२७।।।।


###Slōka 28###


    स तौ दृष्ट्वा नरव्याघ्रौ धन्विनौ वानरर्षभः ।
    अवप्लुतो गिरेस्तस्य शिखरं भयमोहितः ।। ५.३५.२८।।।।


###Slōka 29###


    ततः स शिखरे तस्मिन् वानरेन्द्रो व्यवस्थितः ।
    तयोः समीपं मामेव प्रेषयामास सत्वरम् ।। ५.३५.२९।।।।


###Slōka 30###


    तावहं पुरुषव्याघ्रौ सुग्रीववचनात् प्रभू ।
    रूपलक्षणसम्पन्नौ कृताञ्जलिरुपस्थितः ।। ५.३५.३०।।।।


###Slōka 31###


    तौ परिज्ञाततत्त्वार्थौ मया प्रीतिसमन्वितौ ।
    पृष्ठमारोप्य तं देशं प्रापितौ पुरुषर्षभौः ।। ५.३५.३१।।।।


###Slōka 32###


    निवेदितौ च तत्त्वेन सुग्रीवाय महात्मने ।
    तयोरन्योन्यसंलापाद्भृशं प्रीतिरजायत ।। ५.३५.३२।।।।


###Slōka 33###


    ततस्तौ प्रीतिसम्पन्नौ हरीश्वरनरेश्वरौ ।
    परस्परकृताश्वासौ कथया पूर्ववृत्तया ।। ५.३५.३३।।।।


###Slōka 34###


    ततः स सान्त्वयामास सुग्रीवं लक्ष्मणाग्रजः ।
    स्त्रीहेतोर्वालिना भ्रात्रा निरस्तमुरुतेजसा ।। ५.३५.३४।।।।


###Slōka 35###


    ततस्त्वन्नाशजं शोकं रामस्याक्लिष्टकर्मणः ।
    लक्ष्मणो वानरेन्द्राय सुग्रीवाय न्यवेदयत् ।। ५.३५.३५।।।।


###Slōka 36###


    स श्रुत्वा वानरेन्द्रस्तु लक्ष्मणेनेरितं वचः ।
    तदा ऽ ऽसीन्निष्प्रभो ऽत्यर्थं ग्रहग्रस्त इवांशुमान् ।। ५.३५.३६।।।।


###Slōka 37###


    ततस्त्वद्गात्रशोभीनि रक्षसा ह्रियमाणया ।
    यान्याभरणजालानि पातितानि महीतले ।।। ५.३५.३७।।।।


###Slōka 38###


    तानि सर्वाणि रामाय आनीय हरियूथपाः ।
    संहृष्टा दर्शयामासुर्गतिं तु न विदुस्तव ।। ५.३५.३८।।।।


###Slōka 39###


    तानि रामाय दत्तानि मयैवोपहृतानि च ।
    स्वनवन्त्यवकीर्णानि तस्मिन् विगतचेतसि ।। ५.३५.३९।।।।


###Slōka 40###


    तान्यङ्के दर्शनीयानि कृत्वा बहुविधं तव ।
    तेन देवप्रकाशेन देवेन परिदेवितम् ।। ५.३५.४०।।।।


###Slōka 41###


    पश्यतस्तानि रुदतस्ताम्यतश्च पुनः पुनः।
    प्रादीपयन् दाशरथेस्तानि शोकहुताशनम् ।। ५.३५.४१।।।।


###Slōka 42###


    शयितं च चिरं तेन दुःकार्तेन महात्मना ।
    मयापि विविधैर्वाक्यैः कृच्छ्रादुत्थिपितः पुनः ।। ५.३५.४२।।।।


###Slōka 43###


    तानि दृष्ट्वा महाबाहुर्दर्शयित्वा मुहुर्मुहुः ।
    राघवः सहसौमित्रिः सुग्रीवे संन्यवेदयत् ।। ५.३५.४३।।।।


###Slōka 44###


    स तवादर्शनादार्ये राघवः परितप्यते ।
    महता ज्वलता नित्यमग्निनेवाग्निपर्वतः ।। ५.३५.४४।।।।


###Slōka 45###


    त्वत्कृते तमनिद्रा च शोकश्चिन्ता च राघवम् ।
    तापयन्ति महात्मानमग्न्यागारमिवाग्नयः ।। ५.३५.४५।।।।


###Slōka 46###


    तवादर्शनशोकेन राघवः प्रविचाल्यते ।
    महता भूमिकम्पने महानिव शिलोच्चयः ।। ५.३५.४६।।।।


###Slōka 47###


    काननानि सुरम्याणि नदीः प्रस्रवणानि च ।
    चरन्न रतिमाप्नोति त्वामपश्यन्नृपात्मजे ।। ५.३५.४७।।।।


###Slōka 48###


    स त्वां मनुजशार्दूलः क्षिप्रं प्राप्स्यति राघवः ।
    समित्रबान्धवं हत्वा रावणं जनकात्मजे ।। ५.३५.४८।।।।


###Slōka 49###


    सहितौ रामसुग्रीवावुभावकुरुतां तदा ।
    समयं वालिनं हन्तुं तव चान्वेषणं तथा ।। ५.३५.४९।।।।


###Slōka 50###


    ततस्ताभ्यां कुमाराभ्यां वीराभ्यां स हरीश्वरः ।
    किष्किन्धां समुपागम्य वाली युद्धे निपातितः ।। ५.३५.५०।।।।


###Slōka 51###


    ततो निहत्य तरसा रामो वालिनमाहवे ।
    सर्वर्क्षहरिसङ्घानां सुग्रीवमकरोत् पतिम् ।। ५.३५.५१।।।।


###Slōka 52###


    रामसुग्रीवयोरैक्यं देव्येवं समजायत ।
    हनुममन्तं च मां विद्धि तयोर्दूतमिहागतम् ।। ५.३५.५२।।।।


###Slōka 53###


    स्वराज्यं प्राप्य सुग्रीवः समानीय हरीश्वरान् ।
    त्वदर्थं प्रेषयामास दिशो दश महाबलान् ।। ५.३५.५३।।।।


###Slōka 54###


    आदिष्टा वानरेन्द्रेण सुग्रीवेण महौजसा ।
    अद्रिराजप्रतीकाशाः सर्वतः प्रस्थिता महीम् ।। ५.३५.५४।।।।


###Slōka 55###


    ततस्ते मार्गमाणा वै सुग्रीववचनातुराः ।
    चरन्ति वसुधां कृत्स्नां वयमन्ये च वानराः ।। ५.३५.५५।।।।


###Slōka 56###


    अङ्गदो नाम लक्ष्मीवान् वालिसूनुर्महाबलः ।
    प्रस्थितः कापिशार्दूलस्त्रिभागबलसंवृतः ।। ५.३५.५६।।।।


###Slōka 57###


    तेषां नो विप्रनष्टानां विन्ध्ये पर्वतसत्तमे ।
    भृशं शोकपरीतानामहोरात्रगणा गताः ।। ५.३५.५७।।।।


###Slōka 58###


    ते वयं कार्यनैराश्यात् कालश्यातिक्रमेण च ।
    भयाच्च कपिराजस्य प्राणांस्त्यक्तुं व्यवस्थिताः ।। ५.३५.५८।।।।


###Slōka 59###


    विचित्य वनदुर्गाणि गिरिप्रस्रवणानि च ।
    अनासाद्य पदं देव्याः प्राणांस्त्यक्तुं समुद्यताः ।। ५.३५.५९।।।।


###Slōka 60###


    दृष्ट्वा प्रायोपविष्टांश्च सर्वान् वानरपुङ्गवान् ।
    भृशं शोकार्णवे मग्नः पर्यदेवयदङ्गदः ।। ५.३५.६०।।।।


###Slōka 61###


    तवनाशं च वैदेहि वालिनश्च वधं तथा ।
    प्रायोववेशमस्माकं मरणं च जटायुषः ।। ५३.५.६१।।।।


###Slōka 62###


    तेषां नः स्वामिसन्देशान्निराशानां मुमूर्षताम् ।
    कार्यहेतोरिवायातः शकुनिर्वीर्यवान् महान् ।। ५.३५.६२।।।।


###Slōka 63###


    गृध्रराजस्य सोदर्यः सम्पातिर्नाम गृध्रराट् ।
    श्रुत्वा भ्रातृवधं कोपादिदं वचनमब्रवीत् ।। ५.३५.६३।।।।


###Slōka 64###


    यवीयान् केन म भ्राता हतः क्व च निपातितः ।
    एतदाख्यातुमिच्छामि भवद्भिर्वानरोत्तमाः ।। ५.३५.६४।।।।


###Slōka 65###


    अङ्गदो ऽकथयत्तस्य जनस्थानेः महद्वधम् ।
    रक्षसा भीमरूपेण त्वामुद्दिश्य यथातथम् ।। ५.३५.६५।।।।


###Slōka 66###


    जटायुषो वधं श्रुत्वा दुःखितः सो ऽरुणात्मजः ।
    त्वां शशंस वरारोहे वसन्तीं रावणालये ।। ५.३५.६६।।।।


###Slōka 67###


    तस्य तद्वचनं श्रुत्वा सम्पातेः प्रीतिवर्धनम् ।
    अङ्गप्रमुखास्तूर्णं ततः संप्रस्थिता वयम् ।। ५.३५.६७।।।।


###Slōka 68###


    विन्ध्यादुत्थाय संप्राप्ताः सागरस्यान्तमुत्तरम् ।
    त्वद्दर्शनकृतोत्साहा हृष्टास्तुष्टाः प्लवङ्गमाः ।। ५.३५.६८।।।।


###Slōka 69###


    अङ्गदप्रमुखाः सर्वे वेलोपान्तमुपस्थिताः ।
    चिन्तां जग्मुः पुनर्भीतास्त्वद्दर्शनसमुत्सुकाः ।। ५.३५.६९।।।।


###Slōka 70###


    तथा ऽहं हरिसैन्यस्य सागरं प्रेक्ष्य सीदतः ।
    व्यवधूय भयं ताव्रं योजनानां शतं प्लुतः ।। ५.३५.७०।।।।


###Slōka 71###


    लङ्का चापि मया रात्रौ प्रविष्टा राक्षसाकुला ।
    रावणश्च मया दृष्टस्त्वं च शोकपरिप्लुता ।। ५.३५.७१।।।।


###Slōka 72###


    एतत्ते सर्वमाख्यातं यथावृत्तमनिन्दिते ।
    अभिभाषस्व मां देवि दूतो दाशरथेरहम् ।। ५.३५.७२।।।।


###Slōka 73###


    तं मां रामकृतोद्योगं त्वन्निमित्तमिहागतम् ।
    सुग्रीवसचिवं देवि बुध्यस्व पवनात्मजम् ।। ५.३५.७३।।।।


###Slōka 74###


    कुशली तव काकुत्स्थः सर्वशस्त्रभृतां वरः ।
    गुरोराराधने युक्तो लक्ष्मणश्च सुलक्षणः ।। ५.३५.७४।।।।


###Slōka 75###


    तस्य वीर्यवतो देवि भर्तुस्तव हिते रतः ।
    अहमेकस्तु संप्राप्तः सुग्रीववचनादिह ।। ५.३५.७५।।।।


###Slōka 76###


    मयेयमसहायेन चरता कामरूपिणा ।
    दक्षिणा दिगनुक्रान्ता त्वन्मार्गविचयैषिणा ।। ५.३५.७६।।।।


###Slōka 77###


    दिष्ट्या ऽहं हरिसैन्यानां त्वन्नाशमनुशोचताम् ।
    अपनेष्यामि सन्तापं तवाभिगमशंसनात् ।। ५.३५.७७।।।।


###Slōka 78###


    दिष्ट्या हि मम न व्यर्थं देवि सागरलङ्घनम् ।
    प्राप्स्याम्यहमिदं दिष्ट्या त्वद्दर्शनकृतं यशः ।। ५.३५.७८।।।।


###Slōka 79###


    राघवश्च महावीर्यः क्षिप्रं त्वामभिपत्स्यते ।
    समित्रबान्धवं हत्वा रावणं राक्षसाधिपम् ।। ५.३५.७९।।।।


###Slōka 80###


    माल्यवान्नाम वैदेहि गिरीणामुत्तमो गिरिः ।
    ततो गच्छति गोकर्णं पर्वतं केसरी हरिः ।। ५.३५.८०।।।।


###Slōka 81###


    स च देवर्षिभिर्दिष्टः पिता मम महाकपिः ।
    तार्थे नदीपतेः पुण्ये शम्बसादनमुद्धरत् ।। ५.३५.८१।।।।


###Slōka 82###


    तस्याहं हरिणः क्षेत्रे जातो वातेन मैथिलि ।
    हनुमानिति विख्यातो लोके स्वेनैव कर्मणा ।। ५.३५.८२।।।।


###Slōka 83###


    विश्वासार्थं तु वैदेहि भर्तुरुक्ता मया गुणाः ।
    अचिराद् राघवो देवि त्वामितो नयिता ऽनघे ।। ५.३५.८३।।।।


###Slōka 84###


    एवं विश्वासिता सीता हेतुभिः शोककर्शिता ।
    उपपन्नैरभिज्ञानैर्दूतं तमवगच्छति ।। ५.३५.८४।।।।


###Slōka 85###


    अतुलं च गता हर्षं प्रहर्षेण च जानकी ।
    नेत्राभ्यां वक्रपक्ष्मभ्यां मुमोचानन्दजं जलम् ।। ५.३५.८५।।।।


###Slōka 86###


    चारु तद्वदनं तस्यास्ताम्रशुक्लायतेक्षणम् ।
    अशोभत विशालाक्ष्या राहुमुक्त इवोडुराट् ।। ५.३५.८६।।।।


###Slōka 87###


    हनुमन्तं कपिं व्यक्तं मन्यते नान्यथेति सा ।
    अथोवाच हनूमांस्तामुत्तरं प्रियदर्शनाम् ।। ५.३५.८७।।।।


###Slōka 88###


    एतत्ते सर्वमाख्यातं समाश्वसिहि मैथिलि ।
    किं करोमि कथं वा ते रोचते प्रतियाम्यहम् ।। ५.३५.८८।।।।


###Slōka 89###


    हते ऽसुरे संयति शम्बसादने कपिप्रवीरेण महर्षिचोदनात् ।
    ततो ऽस्मि वायुप्रभवो हि मैथिलि प्रभावतस्तत्प्रतिमश्च वानरः ।। ५.३५.८९।।


