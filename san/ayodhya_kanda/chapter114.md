अयोध्याकाण्डम्
===============================


## Chapter 114  / सर्गः ११४##


###Slōka 1###


    स्त्रिग्धगम्भीरघोषेण स्यन्दनेनोपयान् प्रभु: ।
    अयोध्यां भरत: क्षिप्रं प्रविवेश महायशा: ॥ २.११४.१॥


###Slōka 2###


    बिडालोलूकचरितामालीननरवारणाम् ।
    तिमिराभ्याहतां कालीमप्रकाशां निशामिव ॥ २.११४.२॥


###Slōka 3###


    राहुशत्रो: प्रियां पत्नीं श्रिया प्रज्वलितप्रभाम् ।
    ग्रहेणाभ्युत्थिते नैकां रोहिणीमिव पीडिताम् ॥ २.११४.३॥


###Slōka 4###


    अल्पोष्णक्षुब्धसलिलां धर्मोत्तप्तविहङ्गमाम् ।
    लीनमीनझषग्राहां कृशां गिरिनदीमिव ॥ २.११४.४॥


###Slōka 5###


    विधूमामिव हेमाभामध्वराग्ने: समुत्थिताम् ।
    हविरभ्युक्षितां पश्चात् शिखां विप्रलयं गताम् ॥ २.११४.५॥


###Slōka 6###


    विध्वस्तकवचां रुग्णजवाजिरथध्वजाम् ।
    हतप्रवीरामापन्नां चमूमिव महाहवे ॥ २.११४.६॥


###Slōka 7###


    सफेना सस्वना भूत्वा सागरस्य समुत्थिताम् ।
    प्रशान्तमारुतोद्घातां जलोर्मिमिव निस्वनाम् ॥ २.११४.७॥


###Slōka 8###


    त्यक्तां यज्ञायुधै: सर्वैरभिरूपैश्च याजकै: ।
    सुत्याकाले विनिर्वृत्ते वेदिं गतरवामिव ॥ २.११४.८॥


###Slōka 9###


    गोष्ठमध्ये स्थितामार्त्तामचरन्तीं तृणं नवम् ।
    गोवृषेण परित्यक्तां गवां पत्तिमिवोत्सुकाम् ॥ २.११४.९॥


###Slōka 10###


    प्रभाकराद्यै: सुस्निग्धै: प्रज्वलद्भिरिवोत्तमै: ।
    वियुक्तां मणिभिर्जात्यैर्नवां मुक्तावलीमिव ॥ २.११४.१०॥


###Slōka 11###


    सहसा चलितां स्थानान्महीं पुण्यक्षयाद्गताम् ।
    संहृतद्युतिविस्तारां तारामिव दिवश्च्युताम् ॥ २.११४.११॥


###Slōka 12###


    पुष्पनद्धां वसन्तान्ते मत्तभ्रमरनादिताम् ।
    द्रुतदावाग्निविप्लुष्टां क्लान्तां वनलतामिव ॥ २.११४.१२॥


###Slōka 13###


    सम्मूढनिगमां स्तब्धां संक्षिप्तविपणापणाम् ।
    प्रच्छन्नशऺशिनक्षत्रां द्यामिवाम्बुधरैर्वृताम् ॥ २.११४.१३॥


###Slōka 14###


    क्षीणपानोत्तमैर्भिन्नै: शरावैरभिसंवृताम् ।
    हतशौण्डामिवाकाशे पानभूमिमसंस्कृताम् ॥ २.११४.१४॥


###Slōka 15###


    वृक्णभूमितलां निम्नां वृक्णपात्रै: समावृताम् ।
    उपयुक्तोदकां भग्नां प्रपां निपतितामिव ॥ २.११४.१५॥


###Slōka 16###


    विपुलां विततां चैव युक्तपाशां तरस्विनाम् ।
    भूमौ बाणैर्विनिष्कृत्तां पतितां ज्यामिवायुधात् ॥ २.११४.१६॥


###Slōka 17###


    सहसा युद्धशौण्डेन हयारोहेण वाहिताम् ।
    निक्षिप्तभाण्डामुत्सृष्टां किशोरीमिव दुर्बलाम् ॥ २.११४.१७॥


###Slōka 18###


    शुष्कतोयां महामत्स्यै: कूर्मैश्च बहुभिर्वृताम् ।
    प्रभिन्नतटविस्तीर्णां वापीमिव हृतोत्पलाम् ॥ २.११४.१८॥


###Slōka 19###


    पुरुषस्याप्रहृष्टस्य प्रतिषिद्धानुलेपनाम् ।
    सन्तप्तामिव शोकेन गात्रयष्टिमभूषणाम् ॥ २.११४.१९॥


###Slōka 20###


    प्रावृषि प्रविगाढायां प्रविष्टस्याभ्रमण्डलम् ।
    प्रच्छन्नां नीलजीमूतैर्भास्करस्य प्रभामिव ॥ २.११४.२०॥


###Slōka 21###


    भरतस्तु रथस्थ: सन् श्रीमान् दशरथात्मज: ।
    वाहयन्तं रथश्रेष्ठं सारथिं वाक्यमब्रवीत् ॥ २.११४.२१॥


###Slōka 22###


    किं नु खल्वद्य गम्भीरो मूर्च्छितो न निशम्यते ।
    यथापुरमयोध्यायां गीतवादित्रनिस्वन: ॥ २.११४.२२॥


###Slōka 23###


    वारुणीमदगन्धश्च माल्यगन्धश्च मूर्च्छित: ।
    धूपितागरुगन्धश्च न प्रवाति समन्तत: ॥ २.११४.२३॥


###Slōka 24###


    यानप्रवरघोषश्च स्निग्धश्च हयनिस्वन: ।
    प्रमत्तगजनादश्च महांश्च रथनिस्वन: ।नेदानीं श्रूयते पुर्यामस्यां रामे विवासिते ॥ २.११४.२४॥


###Slōka 25###


    चन्दनागरुगन्धांश्च महार्हाश्च नवस्रज: ।
    गते हि रामे तरुणा: सन्तप्ता नोपभुञ्जते ॥ २.११४.२५॥


###Slōka 26###


    बहिर्यात्रां न गच्छन्ति चित्रमाल्यधरा नरा: ।
    नोत्सवा: सम्प्रवर्त्तन्ते रामशोकार्दिते पुरे ॥ २.११४.२६॥


###Slōka 27###


    सह नूनं मम भ्रात्रा पुरस्यास्यद्युतिर्गता ।
    नहि राजत्ययोध्येयं सासारेवार्जुनी क्षपा ॥ २.११४.२७॥


###Slōka 28###


    कदा नु खलु मे भ्राता महोत्सव इवागत: ।
    जनयिष्यत्ययोध्यायां हर्षं ग्रीष्म इवाम्बुद: ॥ २.११४.२८॥


###Slōka 29###


    तरुणैश्चारुवेषैश्च नरैरुन्नतगामिभि: ।
    सम्पतद्भिरयोध्यायां नाभिभान्ति महापथा: ॥ २.११४.२९॥


###Slōka 30###


    एवं बहुविधं जल्पन् विवेश वसतिं पितु: ।
    तेन हीनां नरेन्द्रेण सिंहहीनां गुहामिव ॥ २.११४.३०॥


###Slōka 31###


    तदा तदन्त:पुरमुज्झितप्रभं सुरैरिवोत्सृष्टमभास्करं दिनम् ।
    निरीक्ष्य सर्वन्तु विविक्तमात्मवान् मुमोच बाष्पं भरत: सुदु:खित: ॥ २.११४.३१ ॥


