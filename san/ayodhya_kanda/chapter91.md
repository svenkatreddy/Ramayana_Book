अयोध्याकाण्डम्
===============================


## Chapter 91  / सर्गः ९१##


###Slōka 1 / श्लोक १###


    कृतबुद्धिं निवासाय तत्रैव स मुनिस्तदा ।
    भरतं कैकयीपुत्रमातिथ्येन न्यमन्त्रयत् ॥ २.९१.१॥


###Slōka 2 / श्लोक २###


    अब्रवीद्भरतस्त्वेनं नन्विदं भवता कृतम् ।
    पाद्यमर्घ्यं तथातिथ्यं वने यदुपपद्यते ॥ २.९१.२॥


###Slōka 3 / श्लोक ३###


    अथोवाच भरद्वाजो भरतं प्रहसन्निव ।
    जाने त्वां प्रीतिसंयुक्तं तुष्येस्त्वं येन केनचित् ॥ २.९१.३॥


###Slōka 4 / श्लोक ४###


    सेनायास्तु तवैतस्या: कर्तुमिच्छामि भोजनम् ।
    मम प्रीतिर्यथारूपा त्वमर्हो मनुजाधिप ॥ २.९१.४॥


###Slōka 5 / श्लोक ५###


    किमर्थं चापि निक्षिप्य दूरे बलमिहागत: ।
    कस्मान्नेहोपयातोसि सबल: पुरुषर्षभ ॥ २.९१.५॥


###Slōka 6 / श्लोक ६###


    भरत: प्रत्युवाचेदं प्राञ्जलिस्तं तपोधनम् ।
    ससैन्यो नोपयातो ऽस्मि भगवन् भगवद्भयात् ॥ २.९१.६॥


###Slōka 7 / श्लोक ७###


    राज्ञा च भगवन् नित्यं राजपुत्रेण वा सदा ।
    यत्नत: परिहर्त्तव्या विषयेषु तपस्विन: ॥ २.९१.७॥


###Slōka 8 / श्लोक ८###


    वाजिमुख्या मनुष्याश्च मत्ताश्च वरवारणा: ।
    प्रच्छाद्य भगवन् भूमिं महतीमनुयान्ति माम् ॥ २.९१.८॥


###Slōka 9 / श्लोक ९###


    ते वृक्षानुदकं भूमिमाश्रमेषूटजांस्तथा ।
    न हिंस्युरिति तेनाहमेक एव समागत: ॥ २.९१.९॥


###Slōka 10 / श्लोक १०###


    आनीयतामित: सेनेत्याज्ञप्त: परमर्षिणा ।
    ततस्तु चक्रे भरत: सेनाया: समुपागमम् ॥ २.९१.१०॥


###Slōka 11 / श्लोक ११###


    अग्निशालां प्रविश्याथ पीत्वाप: परिमृज्य च ।
    आतिथ्यस्य क्रियाहेतोर्विश्वकर्माणमाह्वयत् ॥ २.९१.११॥


###Slōka 12 / श्लोक १२###


    आह्वये विश्वकर्माणमहं त्वष्टारमेव च ।
    आतिथ्यं कर्तुमिच्छामि तत्र मे संविधीयताम् ॥ २.९१.१२॥


###Slōka 13 / श्लोक १३###


    आह्वये लोकपालांस्त्रीन् देवान् शक्रमुखांस्तथा ।
    आतिथ्यं कर्तुमिच्छामि तत्र मे संविधीयताम् ॥ २.९१.१३॥


###Slōka 14 / श्लोक १४###


    प्राक्स्रोतसश्च या नद्य: प्रत्यक्स्रोतस एव च ।
    पृथिव्यामन्तरिक्षे च समायान्त्वद्य सर्वश: ॥ २.९१.१४॥


###Slōka 15 / श्लोक १५###


    अन्या: स्रवन्तु मैरेयं सुरामन्या: सुनिष्ठिताम् ।
    अपराश्चोदकं शीतमिक्षुकाण्डरसोपमम् ॥ २.९१.१५॥


###Slōka 16 / श्लोक १६###


    आह्वये देवगन्धर्वान् विश्वावसुहहाहुहून् ।
    तथैवाप्सरसो देवीर्गन्धर्व्वीश्चापि सर्वश: ॥ २.९१.१६॥


###Slōka 17 / श्लोक १७###


    घृताचीमथ विश्वाचीं मिश्रकेशीमलम्बुसाम् ।
    नागदन्तां च हेमां च हिमामद्रिकृतस्थलाम् ॥ २.९१.१७॥


###Slōka 18 / श्लोक १८###


    शक्रं याश्चोपतिष्ठन्ति ब्रह्माणं याश्च योषित: ।
    सर्वास्तुम्बुरुणा सार्द्धमाह्वये सपरिच्छदा: ॥ २.९१.१८॥


###Slōka 19 / श्लोक १९###


    वनं कुरुषु यद्दिव्यं वासोभूषणपत्ऺत्रवत् ।
    दिव्यनारीफलं शश्वत्तत्कौबेरमिहैतु च ॥ २.९१.१९॥


###Slōka 20 / श्लोक २०###


    इह मे भगवान् सोमो विधत्तामन्नमुत्तमम् ।
    भक्ष्यं भोज्यं च चोष्यं च लेह्यं च विविधं बहु ॥ २.९१.२०॥


###Slōka 21 / श्लोक २१###


    विचित्राणि च माल्यानि पादपप्रच्युतानि च ।
    सुरादीनि च पेयानि मांसानि विविधानि च ॥ २.९१.२१॥


###Slōka 22 / श्लोक २२###


    एवं समाधिना युक्तस्तेजसा ऽप्रतिमेन च ।
    शीक्षास्वरसमायुक्तं तपसा चाब्रवीन्मुनि: ॥ २.९१.२२॥


###Slōka 23 / श्लोक २३###


    मनसा ध्यायतस्तस्य प्राङ्मुखस्य कृताञ्जले: ।
    आजग्मुस्तानि सर्वाणि दैवतानि पृथक्पृथक् ॥ २.९१.२३॥


###Slōka 24 / श्लोक २४###


    मलयं दर्दुरं चैव तत: स्वेदनुदऽ ऽनिल: ।
    उपस्पृश्य ववौ युक्त्या सुप्रियात्मा सुख: शिव: ॥ २.९१.२४॥


###Slōka 25 / श्लोक २५###


    ततोभ्यवर्तन्त घना दिव्या: कुसुमवृष्टय: ।
    दिव्यदुन्दुभिघोषश्च दिक्षु सर्वासु शुश्रुवे ॥ २.९१.२५॥


###Slōka 26 / श्लोक २६###


    प्रववुश्चोत्तमा वाताननृतुश्चाप्सरोगणा: ।
    प्रजगुर्देवगन्धर्वा वीणा: प्रमुमुचु: स्वरान् ॥ २.९१.२६॥


###Slōka 27 / श्लोक २७###


    स शब्दो द्यां च भूमिं च प्राणिनां श्रवणानि च ।
    विवेशोऺच्चारित: श्लक्ष्ण: समो लयगुणान्वित: ॥ २.९१.२७॥


###Slōka 28 / श्लोक २८###


    तस्मिन्नुपरते शब्दे दिव्ये श्रोतृ(त्र)सुखे नृणाम् ।
    ददर्श भारतं सैन्यं विधानं विश्वकर्मण: ॥ २.९१.२८॥


###Slōka 29 / श्लोक २९###


    बभूव हि समा भूमि: समन्तात्पञ्चयोजना ।
    शाद्वलैर्बहुभिश्छन्ना नीलवैडूर्य्यसन्निभै: ॥ २.९१.२९॥


###Slōka 30 / श्लोक ३०###


    तस्मिन् बिल्वा: कपित्थाश्च पनसा बीजपूरका: ।
    आमलक्यो बभूवुश्च चूताश्च फलभूषणा: ॥ २.९१.३०॥


###Slōka 31 / श्लोक ३१###


    उत्तरेभ्य: कुरुभ्यश्च वनं दिव्योपभोगवत् ।
    आजगाम नदी दिव्या तीजैर्बहुभिर्वृता ॥ २.९१.३१॥


###Slōka 32 / श्लोक ३२###


    चतु:शालानि शुभ्राणि शालाश्च गजवाजिनाम् ।
    हर्म्यप्रासादसम्बाधास्तोरणानि शुभानि च ॥ २.९१.३२॥


###Slōka 33 / श्लोक ३३###


    सितमेघनिभं चापि राजवेश्मसु तोरणम् ।
    दिव्यमाल्यकृताकारं दिव्यगन्धसमुक्षितम् ॥ २.९१.३३॥


###Slōka 34 / श्लोक ३४###


    चतुरश्रमसम्बाधं शयनासनयानवत् ।
    दिव्यै: सर्वरसैर्युक्तं दिव्यभोजनवस्त्रवत् ।उपकल्पितसर्वान्नं धौतनिर्मलभाजनम् ॥ २.९१.३४॥


###Slōka 35 / श्लोक ३५###


    क्लृप्तसर्वासनं श्रीमत् स्वास्तीर्णशयनोत्तमम् ।
    प्रविवेश महाबाहुरनुज्ञातो महर्षिणा ।वेश्म तद्रत्नसम्पूर्णं भरत: केकयीसुत: ॥ २.९१.३५॥


###Slōka 36 / श्लोक ३६###


    अनुजग्मुश्च तं सर्वे मन्त्रिण: सपुरोहिता: ।
    बभूवुश्च मुदा युक्ता दृष्ट्वा तं वेश्मसंविधिम् ॥ २.९१.३६॥


###Slōka 37 / श्लोक ३७###


    तत्र राजासनं दिव्यं व्यजनं छत्रमेव च ।
    भरतो मन्त्रिभि: सार्द्धमभ्यवर्त्तत राजवत् ॥ २.९१.३७॥


###Slōka 38 / श्लोक ३८###


    आसनं पूजयामास रामायाभिप्रणम्य च ।
    वालव्यजनमादाय न्यषीदत् सचिवासने ॥ २.९१.३८॥


###Slōka 39 / श्लोक ३९###


    आनुपूर्व्यानिषेदुश्च सर्वे मन्त्रिपुरोहिता: ।
    तत: सेनापति: पश्चात् प्रशास्ता च निषेदतु: ॥ २.९१.३९॥


###Slōka 40 / श्लोक ४०###


    ततस्तत्र मुहूर्त्तेन नद्य: पायसकर्दमा: ।
    उपातिष्ठन्त भरतं भरद्वाजस्य शासनात् ॥ २.९१.४०॥


###Slōka 41 / श्लोक ४१###


    तासामुभयत:कूलं पाण्डुमृत्तिकलेपना: ।
    रम्याश्चावसथा दिव्या ब्रह्मणस्तु प्रसादजा: ॥ २.९१.४१॥


###Slōka 42 / श्लोक ४२###


    तेनैव च मुहूर्त्तेन दिव्याभरणभूषिता: ।
    आगुर्विंशतिसाहस्रा ब्रह्मणा प्रहिता: स्त्रिय: ॥ २.९१.४२॥


###Slōka 43 / श्लोक ४३###


    सुवर्णमणिमुक्तेन प्रवालेन च शोभिता: ।
    आगुर्विंशतिसाहस्रा: कुबेरप्रहिता: स्त्रिय: ॥ २.९१.४३॥


###Slōka 44 / श्लोक ४४###


    याभिर्गृहीतपुरुष: सोन्माद इव लक्ष्यते ।
    आगुर्विंशतिसाहस्रा नन्दनादप्सरोगणा: ॥ २.९१.४४॥


###Slōka 45 / श्लोक ४५###


    नारदस्तुम्बुरुर्गोप: प्रवरा: सूर्य्यवर्चस: ।
    एते गन्धर्वराजानो भरतस्याग्रतो जगु: ॥ २.९१.४५॥


###Slōka 46 / श्लोक ४६###


    अलम्बुसा मिश्रकेशी पुण्डरीकाथ वामना ।
    उपानृत्यंस्तु भरत भरद्वाजस्य शासनात् ॥ २.९१.४६॥


###Slōka 47 / श्लोक ४७###


    यानि माल्यानि देवेषु यानि चैत्ररथे वने ।
    प्रयागे तान्यदृश्यन्त भरद्वाजस्य तेजसा ॥ २.९१.४७॥


###Slōka 48 / श्लोक ४८###


    बिल्वा मार्दङ्गिका आसन् शम्याग्राहा विभीतका: ।
    अश्वत्थानर्त्तकाश्चासन् भरद्वाजस्य शासनात् ॥ २.९१.४८॥


###Slōka 49 / श्लोक ४९###


    तत: सरलतालाश्च तिलका नक्तमालका: ।
    प्रहृष्टास्तत्र सम्पेतु: कुब्जा भूत्वाथ वामना: ॥ २.९१.४९॥


###Slōka 50 / श्लोक ५०###


    शिंशुपामलकीजम्ब्वो याश्चान्या: काननेषु ता: ।
    मालती मल्लिका जातिर्याश्चान्या: कानने लता: ॥ २.९१.५०॥


###Slōka 51 / श्लोक ५१###


    प्रमदाविग्रहं कृत्वा भरद्वाजाश्रमे ऽवदन् ।
    सुरा: सुरापा: पिबत पायसं च बुभुक्षिता: ।मांसानि च सुमेध्यानि भक्ष्यन्तां यावदिच्छथ ॥ २.९१.५१॥


###Slōka 52 / श्लोक ५२###


    उच्छाद्य स्नापयन्ति स्म नदीतीरेषु वल्गुषु ।
    अप्येकमेकं पुरुषं प्रमदा: सप्त चाष्ट च ॥ २.९१.५२॥


###Slōka 53 / श्लोक ५३###


    संवाहन्त्य: समापेतुर्नार्यो रुचिरलोचना: ।
    परिमृज्य तथान्योन्यं पाययन्ति वराङ्गना: ॥ २.९१.५३॥


###Slōka 54 / श्लोक ५४###


    हयान् गजान् खरानुष्ट्रांस्तथैव सुरभे: सुतान् ।
    अभोजयन् वाहनपास्तेषां भोज्यं यथाविधि ॥ २.९१.५४॥


###Slōka 55 / श्लोक ५५###


    इक्षूंश्च मधुलाजांश्च भोजयन्ति स्म वाहनान् ।
    इक्ष्वाकुवरयोधानां चोदयन्तो महाबला: ॥ २.९१.५५॥


###Slōka 56 / श्लोक ५६###


    नाश्वबन्धो ऽश्वमाजानान्न गजं कुञ्जरग्रह: ।
    मत्तप्रमत्तमुदिता नमू: सा तत्र सम्बभौ ॥ २.९१.५६॥


###Slōka 57 / श्लोक ५७###


    तर्पिता: सर्वकामैस्ते रक्तचन्दनरूषिता: ।
    अप्सरोगणसंयुक्ता: सैन्या वाचमुदैरयन् ॥ २.९१.५७॥


###Slōka 58 / श्लोक ५८###


    नैवायोध्यां गमिष्यामो न गमिष्याम दण्डकान् ।
    कुशलं भरतस्यास्तु रामस्यास्तु तथा सुखम् ॥ २.९१.५८॥


###Slōka 59 / श्लोक ५९###


    इति पादातयोधाश्च हस्त्यश्वारोह बन्धका: ।
    अनाथास्तं विधिं लब्ध्वा वाचमेतामुदैरयन् ॥ २.९१.५९॥


###Slōka 60 / श्लोक ६०###


    सम्प्रहृष्टा विनेदुस्ते नरास्तत्र सहस्रश: ।
    भरतस्यानुयातार: स्वर्गोयमिति चाब्रुवन् ॥ २.९१.६०॥


###Slōka 61 / श्लोक ६१###


    नृत्यन्ति स्म हसन्ति स्म गायन्ति स्म च सैनिका: ।
    समन्तात् परिधावन्ति माल्योपेता: सहस्रश: ॥ २.९१.६१॥


###Slōka 62 / श्लोक ६२###


    ततो भुक्तवतां तेषां तदन्नममृतोपमम् ।
    दिव्यानुद्वीक्ष्य भक्ष्यांस्तानभवद्भक्षणे मति: ॥ २.९१.६२॥


###Slōka 63 / श्लोक ६३###


    प्रेष्याश्चेष्ट्यश्च वध्वश्च बलस्थाश्च सहस्रश: ।
    बभूवुस्ऺते भृशं दृप्ता: सर्वे चाहतवासस: ॥ २.९१.६३॥


###Slōka 64 / श्लोक ६४###


    कुञ्जराश्च खरोष्ट्राश्च गोश्वाश्च मृगपक्षिण: ।
    बभूवु: सुभृतास्तत्र नान्यो ह्यन्यमकल्पयत् ॥ २.९१.६४॥


###Slōka 65 / श्लोक ६५###


    नाशुक्लवासास्तत्रासीत् क्षुधितो मलिनो ऽपि वा ।
    रजसा ध्वस्तकेशो वा नर: कश्चिददृश्यत ॥ २.९१.६५॥


###Slōka 66 / श्लोक ६६###


    आजैश्चापि च वाराहैर्निष्ठानवरसञ्चयै: ।
    फलनिर्यूहसंसिद्धै: सूपैर्गन्धरसान्वितै: ॥ २.९१.६६॥


###Slōka 67 / श्लोक ६७###


    पुष्पध्वजवती: पूर्णा: शुक्लस्यान्नस्य चाभित: ।
    ददृशुर्विस्मितास्तत्र नरा लौही: सहस्रश: ॥ २.९१.६७॥


###Slōka 68 / श्लोक ६८###


    बभूवुर्वनपार्श्वेषु कूपा: पायसकर्दमा: ।
    ताश्च कामदुघा गावो द्रुमाश्चासन् मधुस्रुत: ॥ २.९१.६८॥


###Slōka 69 / श्लोक ६९###


    वाप्यो मैरेयपूर्णाश्च मृष्टमांसचयैर्वृता: ।
    प्रतप्तपिठरैश्चापि मार्गमायूरकौक्कुटै: ॥ २.९१.६९॥


###Slōka 70 / श्लोक ७०###


    पात्रीणां च सहस्राणि स्थालीनां नियुतानि च ।
    न्यर्बुदानि च पात्राणि शातकुम्भमयानि च ॥ २.९१.७०॥


###Slōka 71 / श्लोक ७१###


    स्थाल्य: कुम्भ्य: करम्भ्यश्च दधिपूर्णा: सुसंस्कृता: ।
    यौवनस्थस्य गौरस्य कपित्थस्य सुगन्धिन: ॥ २.९१.७१॥


###Slōka 72 / श्लोक ७२###


    ह्रदा: पूर्णा रसालस्य दघ्न: श्वेतस्य चापरे ।
    बभूवु: पायसस्यान्ये शर्करायाश्च सञ्चया: ॥ २.९१.७२॥


###Slōka 73 / श्लोक ७३###


    कल्कांश्चूर्णकषायांश्च स्नानानि विविधानि च ।
    ददृशुर्भाजनस्थानि तीर्थेषु सरितां नरा: ॥ २.९१.७३॥


###Slōka 74 / श्लोक ७४###


    शुक्लानंशुमतश्चापि दन्तधावनसञ्चयान् ।
    शुक्लांश्चन्दनकल्कांश्च समुद्गेष्ववतिष्ठत: ॥ २.९१.७४॥


###Slōka 75 / श्लोक ७५###


    दर्पणान् परिमृष्टांश्च वाससां चापि सञ्चयान् ।
    पादुकोपानहश्चैव युग्मानि च सहस्रश: ॥ २.९१.७५॥


###Slōka 76 / श्लोक ७६###


    आञ्जनी: कङ्कतान् कूर्चान् शस्त्राणि च धनूंषि च ।
    मर्मत्राणानि चित्राणि शयनान्यासनानि च ॥ २.९१.७६॥


###Slōka 77 / श्लोक ७७###


    प्रतिपानह्रदान् पूर्णान् खरोष्ट्रगजवाजिनाम् ।
    अवगाह्य सुतीर्थांश्च ह्रदान् सोत्पलपुष्करान् ॥ २.९१.७७॥


###Slōka 78 / श्लोक ७८###


    आकाशवर्णप्रतिमान् स्वच्छतोयान् सुखप्लवान् ।
    नीलवैडूर्य्यवर्णांश्च मृदून् यवससञ्चयान् ॥ २.९१.७८॥


###Slōka 79 / श्लोक ७९###


    निर्वापार्थान् पशूनां ते ददृशुस्तत्र सर्वश: ॥ २.९१.७९॥


###Slōka 80 / श्लोक ८०###


    व्यस्मयन्त मनुष्यास्ते स्वप्नकल्पं तदद्भुतम् ।
    दृष्ट्वातिथ्यं कृतं तादृक् भरतस्य महर्षिणा ॥ २.९१.८०॥


###Slōka 81 / श्लोक ८१###


    इत्येवं रममाणानां देवानामिव नन्दने ।
    भरद्वाजाश्रमे रम्ये सा रात्रिर्व्यत्यवर्त्तत ॥ २.९१.८१॥


###Slōka 82 / श्लोक ८२###


    प्रतिजग्मुश्च ता नद्यो गन्धर्वाश्च यथागतम् ।
    भरद्वाजमनुज्ञाप्य ताश्च सर्वा वराङ्गना: ॥ २.९१.८२॥


###Slōka 83 / श्लोक ८३###


    तथैव मत्ता मदिरोत्कटा नरास्तथैव दिव्यागुरुचन्दनोक्षिता: ।
    तथैव दिव्या विविधा: स्रगुत्तमा: पृथक् प्रकीर्णा मनुजै: प्रमर्दिता: ॥ २.९१.८३ ॥


