अयोध्याकाण्डम्
===============================


## Chapter 117  / सर्गः ११७##


###Slōka 1###


    राघवस्त्वथ यातेषु तपस्विषु विचिन्तयन् ।
    न तत्रारोचयद्वासं कारणैर्बहुभिस्तदा ॥ २.११७.१॥


###Slōka 2###


    इह मे भरतो दृष्टो मातरश्च सनागरा: ।
    सा च मे स्मृतिरन्वेति तान्नित्यमनुशोचत: ॥ २.११७.२॥


###Slōka 3###


    स्कन्धावारनिवेशेन तेन तस्य महात्मन: ।
    हयहस्तिकरीषैश्च उपमर्द्द: कृतो भृशम् ॥ २.११७.३॥


###Slōka 4###


    तस्मादन्यत्र गच्छाम इति सञ्चिन्त्य राघव: ।
    प्रातिष्ठत स वैदेह्या लक्ष्मणेन च सङ्गत: ॥ २.११७.४॥


###Slōka 5###


    सो ऽत्रेराश्रममासाद्य तं ववन्दे महायशा: ।
    तं चापि भगवानत्रि: पुत्रवत् प्रत्यपद्यत ॥ २.११७.५॥


###Slōka 6###


    स्वयमातिथ्यमादिश्य सर्वमस्य सुसत्कृतम् ।
    सौमित्रिं च महाभागां सीतां च समसान्त्वयत् ॥ २.११७.६॥


###Slōka 7###


    पत्नीं च समनुप्राप्तां वृद्धामामन्त्र्य सत्कृताम् ।
    सान्त्वयामास धर्मज्ञ: सर्वभूतहिते रत: ॥ २.११७.७॥


###Slōka 8###


    अनसूयां महाभागां तापसीं धर्मचारिणीम् ।
    प्रतिगृह्णीष्व वैदेहीमब्रवीदृषिसत्तम: ।रामाय चाचचक्षे तां तापसीं धर्मचारिणीम् ॥ २.११७.८॥


###Slōka 9###


    दशवर्षाण्यनावृष्ट्या दग्धे लोके निरन्तरम् ।
    यया मूलफले सृष्टे जाह्नवी च प्रवर्त्तिता ॥ २.११७.९॥


###Slōka 10###


    उग्रेण तपसा युक्ता नियमैश्चाप्यलङ्कृता ।
    दशवर्षसहस्राणि यया तप्तं महत्तप: ॥ २.११७.१०॥


###Slōka 11###


    अनसूया व्रतै: स्नाता प्रत्यूहाश्च निवर्त्तिता: ।
    देवकार्यनिमित्तं च यया संत्वरमाणया ।दशरात्रं कृता रात्रि: सेयं मातेव ते ऽनघ ॥ २.११७.११॥


###Slōka 12###


    तामिमां सर्वभूतानां नमस्कार्य्यां यशस्विनीम् ।
    अभिगच्छतु वैदेही वृद्धामक्रोधनां सदा ।अनसूयेति या लोके कर्मभि: ख्यातिमागता ॥ २.११७.१२॥


###Slōka 13###


    एवं ब्रुवाणं तमृषिं तथेत्युक्त्वा स राघव: ।
    सीतामुवाच धर्मज्ञामिदं वचनमुत्तमम् ॥ २.११७.१३॥


###Slōka 14###


    राजपुत्रि श्रुतं त्वेतन्मुनेरस्य समीरितम् ।
    श्रेयोर्थमात्मन: श्रीघ्रमभिगच्छ तपस्विनीम् ॥ २.११७.१४॥


###Slōka 15###


    सीता त्वेतद्वच: श्रुत्वा राघवस्य हितैषिण: ।
    तामत्रिपत्नीं धर्मज्ञामभिचक्राम मैथिली ॥ २.११७.१५॥


###Slōka 16###


    शिथिलां वलितां वृद्धां जरापाण्डरमूर्द्धजाम् ।
    सततं वेपमानाङ्गी प्रवाते कदली यथा ॥ २.११७.१६॥


###Slōka 17###


    तां तु सीता महाभागामनसूयां पतिव्रताम् ।
    अभ्यवादयदव्यग्रा स्वनाम समुदाहरत् ॥ २.११७.१७॥


###Slōka 18###


    अभिवाद्य च वैदेही तापसीं तामनिन्दिताम् ।
    बद्धाञ्जलिपुटा हृष्टा पर्यपृच्छदनामयम् ॥ २.११७.१८॥


###Slōka 19###


    तत: सीतां महाभागां दृष्ट्वा तां धर्मचारिणीम् ।
    सान्त्वयन्त्यब्रवीद्धृष्टा दिष्ट्या धर्ममवेक्षसे ॥ २.११७.१९॥


###Slōka 20###


    त्यक्त्वा ज्ञातिजनं सीते मानमृद्धिं च भामिनि ।
    अवरुद्धं वने रामं दिष्ट्या त्वमनुगच्छसि ॥ २.११७.२०॥


###Slōka 21###


    नगरस्थो वनस्थो वा पापो वा यदि वा शुभ: ।
    यासां स्त्रीणां प्रियो भर्ता तासां लोका महोदया: ॥ २.११७.२१॥


###Slōka 22###


    दु:शील: कामवृत्तो वा धनैवा परिवर्जित: ।
    स्त्रीणामार्यस्वभावानां परमं दैवतं पति: ॥ २.११७.२२॥


###Slōka 23###


    नातो विशिष्टं पश्यामि बान्धवं विमृशन्त्यहम् ।
    सर्वत्रयोग्यं वैदेहि तप:कृतमिवाव्ययम् ॥ २.११७.२३॥


###Slōka 24###


    न त्वेनमवगच्छन्ति गुणदोषमसत्स्त्रिय: ।
    कामवक्तव्यहृदया भर्तृनाथा श्चरन्ति या: ॥ २.११७.२४॥


###Slōka 25###


    प्राप्नुवन्त्ययशश्चैव धर्मभ्रंशं च मैथिलि ।
    अकार्यवशमापन्ना: स्त्रियो या: खलु तद्विधा: ॥ २.११७.२५॥


###Slōka 26###


    त्वद्विधास्तु गुणैर्युक्ता दृष्टलोकपरावरा: ।
    स्त्रिय: स्वग चरिष्यन्ति यथा धर्मकृतस्तथा ॥ २.११७.२६॥


###Slōka 27###


    तदेवमेनं त्वमनुव्रता सती पतिव्रतानां समयानुवर्तिनी ।
    भवस्व भर्त्तु: सहधर्मचारिणी यशश्च धर्मं च तत: समाप्स्यसि ॥ २.११७.२७ ॥


