अयोध्याकाण्डम्
===============================


## Chapter 102  / सर्गः १०२##


###Slōka 1 / श्लोक १###


    तां श्रुत्वा करुणां वाचं पितुर्मरणसंहिताम् ।
    राघवो भरतेनोक्तां बभूव गतचेतन: ॥ २.१०२.१॥


###Slōka 2 / श्लोक २###


    तं तु वज्रमिवोत्सृष्टमाहवे दानवारिणा ।
    वाग्वज्रं भरतेनोक्तममनोज्ञं परन्तप: ॥ २.१०२.२॥


###Slōka 3 / श्लोक ३###


    प्रगृह्य बाहू रामो वै पुष्पिताग्रो यथा द्रुम: ।
    वने परशुना कृत्तस्तथा भुवि पपात ह ॥ २.१०२.३॥


###Slōka 4 / श्लोक ४###


    तथा निपतितं रामं जगत्यां जगतीपतिम् ।
    कूलघातपरिश्रान्तं प्रसुप्तमिव कुञ्जरम् ॥ २.१०२.४॥


###Slōka 5 / श्लोक ५###


    भ्रातरस्ते महेष्वासं सर्वत: शोककर्शितम् ।
    रुदन्त: सह वैदेह्या सिषिचु: सलिलेन वै ॥ २.१०२.५॥


###Slōka 6 / श्लोक ६###


    स तु संज्ञां पुनर्लब्ध्वा नेत्राभ्यामास्रमुत्सृजन् ।
    उपाक्रामत काकुत्स्थ: कृपणं बहु भाषितुम् ॥ २.१०२.६॥


###Slōka 7 / श्लोक ७###


    स राम: स्वर्गतं श्रुत्वा पितरं पृथिवीपतिम् ।
    उवाच भरतं वाक्यं धर्मात्मा धर्मसंहितम् ॥ २.१०२.७॥


###Slōka 8 / श्लोक ८###


    किं करिष्याम्ययोध्यायां ताते दिष्टां गतिं गते ।
    कस्तां राजवराद्धीनामयोध्यां पालयिष्यति ॥ २.१०२.८॥


###Slōka 9 / श्लोक ९###


    किं नु तस्य मया कार्य्यं दुर्जातेन महात्मन: ।
    यो मृतो मम शोकेन मया चापि न संस्कृत: ॥ २.१०२.९॥


###Slōka 10 / श्लोक १०###


    अहो भरत सिद्धार्थो येन राजा त्वया ऽनघ ।
    शत्रुघ्नेन च सर्वेषु प्रेतकृत्येषु सत्कृत: ॥ २.१०२.१०॥


###Slōka 11 / श्लोक ११###


    निष्प्रधानामनेकाग्रां नरेन्द्रेण विना कृताम् ।
    निवृत्तवनवासोपि नायोध्यां गन्तुमुत्सहे ॥ २.१०२.११॥


###Slōka 12 / श्लोक १२###


    समाप्तवनवासं मामयोध्यायां परन्तप ।
    को नु शासिष्यति पुनस्ताते लोकान्तरं गते ॥ २.१०२.१२॥


###Slōka 13 / श्लोक १३###


    पुरा प्रेक्ष्य सुवृत्तं मां पिता यान्याह सान्त्वयन् ।
    वाक्यानि तानि श्रोष्यामि कुत: कर्णसुखान्यहम् ॥ २.१०२.१३॥


###Slōka 14 / श्लोक १४###


    एवमुक्त्वा स भरतं भार्यामभ्येत्य राघव: ।
    उवाच शोकसन्तप्त: पूर्णचन्द्रनिभाननाम् ॥ २.१०२.१४॥


###Slōka 15 / श्लोक १५###


    सीते मृतस्ते श्वशुर: पित्रा हीनो ऽसि लक्ष्मण ।
    भरतो दु:खमाचष्टे स्वर्गतं पृथिवीपतिम् ॥ २.१०२.१५॥


###Slōka 16 / श्लोक १६###


    ततो बहुगुणं तेषां बाष्पं नेत्रेष्वजायत ।
    तथा ब्रुवति काकुत्स्थे कुमाराणां यशस्विनाम् ॥ २.१०२.१६॥


###Slōka 17 / श्लोक १७###


    ततस्ते भ्रातर: सर्वे भृशमाश्वास्य राघवम् ।
    अब्रुवन् जगतीभर्त्तु: क्रियतामुदकं पितु: ॥ २.१०२.१७॥


###Slōka 18 / श्लोक १८###


    सा सीता श्वशुरं श्रुत्वा स्वर्गलोकगतं नृपम् ।
    नेत्राभ्यामश्रुपूर्णाभ्यामशकन्नेक्षितुं पतिम् ॥ २.१०२.१८॥


###Slōka 19 / श्लोक १९###


    सान्त्वयित्वा तु तां रामो रुदन्तीं जनकात्मजाम् ।
    उवाच लक्ष्मणं तत्र दु:खितो दु:खितं वच: ॥ २.१०२.१९॥


###Slōka 20 / श्लोक २०###


    आनयेङ्गुदिपिण्याकं चीरमाहर चोत्तरम् ।
    जलक्रियार्थं तातस्य गमिष्यामि महात्मन: ॥ २.१०२.२०॥


###Slōka 21 / श्लोक २१###


    सीता पुरस्ताद्व्रजतुत्वमेनामभितो व्रज ।
    अहं पश्चाद्गमिष्यामि गतिर्ह्येषा सुदारुणा ॥ २.१०२.२१॥


###Slōka 22 / श्लोक २२###


    ततो नित्यानुगस्तेषां विदितात्मा महामति: ।
    मृदुर्दान्तश्च शान्तश्च रामे च दृढभक्तिमान् ॥ २.१०२.२२॥


###Slōka 23 / श्लोक २३###


    सुमन्त्रस्तैर्नृपसुतै: सार्द्धमाश्वास्य राघवम् ।
    अवातारयदालम्ब्य नदीं मन्दाकिनीं शिवाम् ॥ २.१०२.२३॥


###Slōka 24 / श्लोक २४###


    ते सुतीर्थां तत: कृच्छ्रादुपागम्य यशस्विन: ।
    नदीं मन्दाकिनीं रम्यां सदा पुष्पितकाननाम् ॥ २.१०२.२४॥


###Slōka 25 / श्लोक २५###


    शीघ्रस्रोतसमासाद्य तीर्थं शिवमकर्द्दमम् ।
    सिषिचुस्तूदकं राज्ञे तत्रैतत्ते भवत्विति ॥ २.१०२.२५॥


###Slōka 26 / श्लोक २६###


    प्रगृह्य च महीपालो जलपूरितमञ्जलिम् ।
    दिशं याम्यामभिमुखो रुदन् वचनमब्रवीत् ॥ २.१०२.२६॥


###Slōka 27 / श्लोक २७###


    एतत्ते राजशार्दूल विमलं तोयमक्षयम् ।
    पितृलोकगतस्याद्य मद्दत्तमुपतिष्ठतु ॥ २.१०२.२७॥


###Slōka 28 / श्लोक २८###


    ततो मन्दाकिनीतीरात् प्रत्युत्तीर्य्य स राघव: ।
    पितुश्चकार तेजस्वी निवापं भ्रातृभि: सह ॥ २.१०२.२८॥


###Slōka 29 / श्लोक २९###


    ऐङ्गुदं बदरीमिश्रं पिण्याकं दर्भसंस्तरे ।
    न्यस्य राम: सुदु:खार्त्तो रुदन् वचनमब्रवीत् ॥ २.१०२.२९॥


###Slōka 30 / श्लोक ३०###


    इदं भुङ्क्ष्व महाराज प्रीतो यदशना वयम् ।
    यदन्न: पुरुषो भवति तदन्नास्तस्य देवता: ॥ २.१०२.३०॥


###Slōka 31 / श्लोक ३१###


    ततस्तेनैव मार्गेण प्रत्युत्तीर्य्य नदीतटात् ।
    आरुरोह नरव्याघ्रो रम्यसानुं महीधरम् ॥ २.१०२.३१॥


###Slōka 32 / श्लोक ३२###


    तत: पर्णकुटीद्वारमासाद्य जगतीपति: ।
    परिजग्राह बाहुभ्यामुभौ भरतलक्ष्मणौ ॥ २.१०२.३२॥


###Slōka 33 / श्लोक ३३###


    तेषां तु रुदतां शब्दात् प्रतिश्रुत्को ऽभवद्गिरौ ।
    भ्रातऽणां सह वैदेह्या: सिंहानामिव नर्दताम् ॥ २.१०२.३३॥


###Slōka 34 / श्लोक ३४###


    महाबलानां रुदतां कुर्वतामुदकं पितु: ।
    विज्ञाय तुमुलं शब्दं त्रस्ता भरतसैनिका: ॥ २.१०२.३४॥


###Slōka 35 / श्लोक ३५###


    अब्रुवंश्चापि रामेण भरत: सङ्गतो ध्रुवम् ।
    तेषामेव महाञ्छब्द: शोचतां पितरं मृतम् ॥ २.१०२.३५॥


###Slōka 36 / श्लोक ३६###


    अथ वासान् परित्यज्य तं सर्वे ऽभिमुखा: स्वनम् ।
    अप्येकमनसो जग्मुर्यथास्थानं प्रधाविता: ॥ २.१०२.३६॥


###Slōka 37 / श्लोक ३७###


    हयैरन्ये गजैरन्ये रथैरन्ये स्वलङ्कृतै: ।
    सुकुमारास्तथैवान्ये पद्भिरेव नरा ययु: ॥ २.१०२.३७॥


###Slōka 38 / श्लोक ३८###


    अचिरप्रोषितं रामं चिरविप्रोषितं यथा ।
    द्रष्टुकामो जन: सर्वो जगाम सहसाश्रमम् ॥ २.१०२.३८॥


###Slōka 39 / श्लोक ३९###


    भ्रातऽणां त्वरितास्तत्र द्रष्टुकामा: समागमम् ।
    ययुर्बहुविधैर्यानै: खुरनेमिस्वनाकुलै: ॥ २.१०२.३९॥


###Slōka 40 / श्लोक ४०###


    सा भूमिर्बहुभिर्यानै: खुरनेमिसमाहता ।
    मुमोच तुमुलं शब्दं द्यौरिवाभ्रसमागमे ॥ २.१०२.४०॥


###Slōka 41 / श्लोक ४१###


    तेन वित्रासिता नागा: करेणुपरिवारिता: ।
    आवासयन्तो गन्धेन जग्मुरन्यद्वनं तत: ॥ २.१०२.४१॥


###Slōka 42 / श्लोक ४२###


    वराहवृकसङ्घाश्च महिषा: सर्प्पवानरा: ।
    व्याघ्रगोकर्णगवया: वित्रेसु: पृषतैः सह ॥ २.१०२.४२॥


###Slōka 43 / श्लोक ४३###


    रथाङ्गसाह्वा नत्यूहा: हंसा: कारण्डवा: प्लवा: ।
    तथा पुंस्कोकिला: क्रौञ्चा विसंज्ञा भेजिरे दिश: ॥ २.१०२.४३॥


###Slōka 44 / श्लोक ४४###


    तेन शब्देन वित्रस्तैराकाशं पक्षिभिर्वृतम् ।
    मनुष्यैरावृता भूमिरुभयं प्रबभौ तदा ॥ २.१०२.४४॥


###Slōka 45 / श्लोक ४५###


    ततस्तं पुरुषव्याघ्रं यशस्विनमरिन्दमम् ।
    आसीनं स्थण्डिले रामं ददर्श सहसा जन: ॥ २.१०२.४५॥


###Slōka 46 / श्लोक ४६###


    विगर्हमाण: कैकेयीं सहितो मन्थरामपि ।
    अभिगम्य जनो रामं बाष्पपूर्णमुखो ऽभवत् ॥ २.१०२.४६॥


###Slōka 47 / श्लोक ४७###


    तान्नरान् बाष्पपूर्णाक्षान् समीक्ष्याथ सुदु:खितान् ।
    पर्य्यष्वजत धर्मज्ञ: पितृवन्मातृवच्च स: ॥ २.१०२.४७॥


###Slōka 48 / श्लोक ४८###


    स तत्र कांच्चित् परिषस्वजे नरान्नराश्च केचित्तु तमभ्यवादयन् ।
    चकार सर्वान् सवयस्य बान्धवान् यथार्हमासाद्य तदा नृपात्मज: ॥ २.१०२.४८॥


###Slōka 49 / श्लोक ४९###


    स तत्र तेषां रुदतां महात्मनां भुवं च खं चानुनिनादयन् स्वन: ।
    गुहा गिरीणां च दिशश्च सन्ततं मृदङ्गघोषप्रतिम: प्रशुश्रुवे ॥ २.१०२.४९ ॥


