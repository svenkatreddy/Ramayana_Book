अयोध्याकाण्डम्
===============================


## Chapter 116  / सर्गः ११६##


###Slōka 1###


    प्रतिप्रयाते भरते वसन् रामस्तपोवने ।
    लक्षयामास सोद्वेगमथौत्सुक्यं तपस्विनाम् ॥ २.११६.१॥


###Slōka 2###


    ये तत्र चित्रकूटस्य पुरस्तात्तापसाश्रमे ।
    राममाश्रित्य निरतास्तानलक्षयदुत्सुकान् ॥ २.११६.२॥


###Slōka 3###


    नयनैर्भुकुटीभिश्च रामं निर्दिश्य शङ्किता: ।
    अन्योन्यमुपजल्पन्त: शनैश्चक्रुर्मिथ: कथा: ॥ २.११६.३॥


###Slōka 4###


    तेषामौत्सुक्यमालक्ष्य रामस्त्वात्मनि शङ्कित: ।
    कृताञ्जलिरुवाचेदमृषिं कुलपतिं तत: ॥ २.११६.४॥


###Slōka 5###


    न कच्चिद्भगवन् किञ्चित्पूर्ववृत्तमिदं मयि ।
    दृश्यते विकृतं येन विक्रियन्ते तपस्विन: ॥ २.११६.५॥


###Slōka 6###


    प्रमादाच्चरितं कच्चित्किञ्चिन्नावरजस्य मे ।
    लक्ष्मणस्यर्षिभिर्दृष्टं नानुरूपमिवात्मन: ॥ २.११६.६॥


###Slōka 7###


    कच्चिच्छुश्रूषमाणा व: शुश्रूषणपरा मयि ।
    प्र(म)मादाभ्युचितां वृत्तिं सीता युक्तं न वर्तते ॥ २.११६.७॥


###Slōka 8###


    अथर्षिर्जरया वृद्धस्तपसा च जरां गत: ।
    वेपमान इवोवाच रामं भूतदयापरम् ॥ २.११६.८॥


###Slōka 9###


    कुत: कल्याणसत्त्वाया: कल्याणाभिरतेस्तथा ।
    चलनं तात वैदेह्यास्तपस्विषु विशेषत: ॥ २.११६.९॥


###Slōka 10###


    त्वन्निमित्तमिदं तावत्तापसान् प्रति वर्तते ।
    रक्षोभ्यस्तेन संविग्ना: कथयन्ति मिथ: कथा: ॥ २.११६.१०॥


###Slōka 11###


    रावणावरज: कश्चित् खरो नामेह राक्षस: ।
    उत्पाट्य तापसान् सर्वान् जनस्थाननिकेतनान् ॥ २.११६.११॥


###Slōka 12###


    धृष्टश्च जितकाशीं च नृशंस: पुरुषादक: ।
    अवलिप्तश्च पापश्च त्वां च तात न मृष्यते ॥ २.११६.१२॥


###Slōka 13###


    त्वं यदाप्रभृति ह्यस्मिन्नाश्रमे तात वर्तसे ।
    तदाप्रभृति रक्षांसि विप्रकुर्वन्ति तापसान् ॥ २.११६.१३॥


###Slōka 14###


    दर्शयन्ति हि बीभत्सै: क्रूरैर्भीषणकैरपि ।
    नानारूपैर्विरूपैश्च रूपैर्विकृतदर्शनै: ॥ २.११६.१४॥


###Slōka 15###


    अप्रशस्तैरशुचिभि: सम्प्रयोज्य च तापसान् ।
    प्रतिघ्नन्त्यपरान् क्षिप्रमनार्य्या: पुरत: स्थिता: ॥ २.११६.१५॥


###Slōka 16###


    तेषु तेष्वाश्रमस्थानेष्वबुद्धमवलीय च ।
    रमन्ते तापसांस्तत्र नाशयन्तो ऽल्पयेतस: ॥ २.११६.१६॥


###Slōka 17###


    अपक्षिपन्ति स्रुग्भाण्डानग्नीन् सिञ्चन्ति वारिणा ।
    कलशांश्च प्रमृद्नन्ति हवने समुपस्थिते ॥ २.११६.१७॥


###Slōka 18###


    तैर्दुरात्मभिरामृष्टानाश्रमान् प्रजिहासव: ।
    गमनायान्यदेशस्य चोदयन्त्यृषयो ऽद्य माम् ॥ २.११६.१८॥


###Slōka 19###


    तत्पुरा राम शारीरीमुपहिंसां तपस्विषु ।
    दर्शयन्ति हि दुष्टास्ते त्यक्ष्याम इममाश्रमम् ॥ २.११६.१९॥


###Slōka 20###


    बहुमूलफलं चित्रमविदूरादितो वनम् ।
    पुराणाश्रममेवाहं श्रयिष्ये सगण: पुन: ॥ २.११६.२०॥


###Slōka 21###


    खरस्त्वय्यपि चायुक्तं पुरा तात प्रवर्त्तते ।
    सहास्माभिरितो गच्छ यदि बुद्धि: प्रवर्त्तते ॥ २.११६.२१॥


###Slōka 22###


    सकलत्रस्य सन्देहो नित्यं यत्तस्य राघव ।
    समर्थस्यापि वसतो वासो दु:खमिहाद्य ते ॥ २.११६.२२॥


###Slōka 23###


    इत्युक्तवन्तं रामस्तं राजपुत्रस्तपस्विनम् ।
    न शशाकोत्तरैर्वाक्यैरवरोद्धुं समुत्सुक: ॥ २.११६.२३॥


###Slōka 24###


    अभिनन्द्य समापृच्छ्य समाधाय च राघवम् ।
    स जगामाश्रमं त्यक्त्वा कुलै: कुलपति: सह ॥ २.११६.२४॥


###Slōka 25###


    राम: संसाध्य त्वृषिगणमनुगमनाद्देशात्तस्मात् कुलपतिमभिवाद्य ऋषिम् ।
    सम्यक्प्रीतैस्तैरनुमत उपदिष्टार्थ: पुण्यं वासाय स्वनिलयमुपसम्पेदे ॥ २.११६.२५॥


###Slōka 26###


    आश्रमं त्वृषिविरहितं प्रभु: क्षणमपि न विजहौ स राघव: ।
    राघवं हि सततमनुगतास्तापसाश्चार्षचरितधृतगुणा: ॥ २.११६.२६ ॥


