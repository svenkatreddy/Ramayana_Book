अयोध्याकाण्डम्
===============================


## Chapter 107  / सर्गः १०७##


###Slōka 1###


    पुनरेवं ब्रुवाणं तं भरतं लक्ष्मणाग्रज: ।
    प्रत्युवाच तत: श्रीमान् ज्ञातिमध्ये ऽभिसत्कृत: ॥ २.१०७.१॥


###Slōka 2###


    उपपन्नमिदं वाक्यं यत्त्वमेवमभाषथा: ।
    जात: पुत्रो दशरथात् कैकेय्यां राजसत्तमात् ॥ २.१०७.२॥


###Slōka 3###


    पुरा भ्रात: पिता न: स मातरं ते समुद्वहन् ।
    मातामहे समाश्रौषीद्राज्यशुल्कमनुत्तमम् ॥ २.१०७.३॥


###Slōka 4###


    दैवासुरे च सङ्ग्रामे जनन्यै तव पार्थिव: ।
    सम्प्रहृष्टो ददौ राजा वरमाराधित: प्रभु: ॥ २.१०७.४॥


###Slōka 5###


    तत: सा सम्प्रतिश्राव्य तव माता यशस्विनी ।
    अयाचत नरश्रेष्ठं द्वौ वरौ वरवर्णिनी ॥ २.१०७.५॥


###Slōka 6###


    तव राज्यं नरव्याघ्र मम प्रव्राजनं तथा ।
    तौ च राजा तदा तस्यै नियुक्त: प्रददौ वरौ ॥ २.१०७.६॥


###Slōka 7###


    तेन पित्रा ऽहमप्यत्र नियुक्त: पुरुषर्षभ ।
    चतुर्दश वने वासं वर्षाणि वरदानिकम् ॥ २.१०७.७॥


###Slōka 8###


    सो ऽहं वनमिदं प्राप्तो निर्जनं लक्ष्मणान्वित: ।
    सीतया चाप्रतिद्वन्द्व: सत्यवादे स्थित: पितु: ॥ २.१०७.८॥


###Slōka 9###


    भवानपि तथेत्येव पितरं सत्यवादिनम् ।
    कर्त्तुमर्हति राजेन्द्र क्षिप्रमेवाभिषेचनात् ॥ २.१०७.९॥


###Slōka 10###


    ऋणान्मोचय राजानं मत्कृते भरत प्रभुम् ।
    पितरं चापि धर्मज्ञं मातरं चाभिनन्दय ॥ २.१०७.१०॥


###Slōka 11###


    श्रूयते हि पुरा तात श्रुतिर्गीता यशस्विना ।
    गयेन यजमानेन गयेष्वेव पितऽन् प्रति ॥ २.१०७.११॥


###Slōka 12###


    पुन्नाम्नो नरकाद्यस्मात् पितरं त्रायते सुत: ।
    तस्मात् पुत्र इति प्रोक्त: पितऽन् यत्पाति वा सुत: ॥ २.१०७.१२॥


###Slōka 13###


    एष्टव्या बहव: पुत्रा गुणवन्तो बहुश्रुता: ।
    तेषां वै समवेतानामपि कश्चिद्गयां व्रजेत् ॥ २.१०७.१३॥


###Slōka 14###


    एवं राजर्षय: सर्वे प्रतीता राजनन्दन ।
    तस्मात् त्राहि नरश्रेष्ठ पितरं नरकात् प्रभो ॥ २.१०७.१४॥


###Slōka 15###


    अयोध्यां गच्छ भरत प्रकृतीरनुरञ्जय ।
    शत्रुघ्नसहितो वीर सह सर्वैर्द्विजातिभि: ॥ २.१०७.१५॥


###Slōka 16###


    प्रवेक्ष्ये दण्डकारण्यमहमप्यविलम्बयन् ।
    आभ्यां तु सहितो राजन् वैदेह्या लक्ष्मणेन च ॥ २.१०७.१६॥


###Slōka 17###


    त्वं राजा भरत भव स्वयं नराणां वन्यानामहमपि राजराण्मृगाणाम् ।
    गच्छत्वं पुरवरमद्य सम्प्रहृष्ट: संहृष्टस्त्वहमपि दण्डकान् प्रवेक्ष्ये ॥ २.१०७.१७॥


###Slōka 18###


    छायां ते दिनकरभा: प्रबाधमानं वर्षत्रं भरत करोतु मूर्ध्नि शीताम् ।
    एतेषामहमपि काननद्रुमाणां छायां तामति शयिनीं सुखी श्रयिष्ये ॥ २.१०७.१८॥


###Slōka 19###


    शत्रुघ्न: कुशलमतिस्तु ते सहाय: सौमित्रिर्मम विदित: प्रधानमित्रम् ।
    चत्वारस्तनयवरा वयं नरेन्द्रं सत्यस्थं भरत चराम मा विषादम् ॥ २.१०७.१९ ॥


