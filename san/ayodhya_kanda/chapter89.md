अयोध्याकाण्डम्
===============================


## Chapter 89  / सर्गः ८९##


###Slōka 1###


    व्युष्य रात्रिं तु तत्रैव गङ्गाकूले स राघव: ।
    भरत: काल्यमुत्थाय शत्रुघ्नमिदमब्रवीत् ।। २.८९.१ ।।


###Slōka 2###


    शत्रुघ्नोत्तिष्ठ किं शेषे निषादाधिपतिं गुहम् ।
    शीघ्रमानय भद्रं ते तारयिष्यति वाहिनीम् ।। २.८९.२ ।।


###Slōka 3###


    जागर्मि नाहं स्वपिमि तमेवार्य्यं विचिन्तयन् ।
    इत्येवमब्रवीद्भ्रात्रा शत्रुघ्नोपि प्रचोदित: ।। २.८९.३ ।।


###Slōka 4###


    इति संवदतोरेवमन्योन्यं नरसिंहयो: ।
    आगम्य प्राञ्जलि: काले गुहो भरतमब्रवीत् ।। २.८९.४ ।।


###Slōka 5###


    कच्चित्सुखं नदीतीरे ऽवात्सी: काकुत्स्थ शर्वरीम् ।
    कच्चित्ते सहसैन्यस्य तावत्सर्वमनामयम् ।। २.८९.५ ।।


###Slōka 6###


    गुहस्य तत्तु वचनं श्रुत्वा स्नेहादुदीरितम् ।
    रामस्यानुवशो वाक्यं भरतो ऽपीदमब्रवीत् ।। २.८९.६ ।।


###Slōka 7###


    सुखा न: शर्वरी राजन् पूजिताश्चापि ते वयम् ।
    गङ्गां तु नौभिर्बह्वीभिर्दाशा: सन्तारयन्तु न: ।। २.८९.७ ।।


###Slōka 8###


    ततो गुह: संत्वरितं श्रुत्वा भरतशासनम् ।
    प्रतिप्रविश्य नगरं तं ज्ञातिजनमब्रवीत् ।। २.८९.८ ।।


###Slōka 9###


    उत्तिष्ठत प्रबुध्यध्वं भद्रमस्तु च व: सदा ।
    नाव: समनुकर्षध्वं तारयिष्याम वाहिनीम् ।। २.८९.९ ।।


###Slōka 10###


    ते तथोक्ता: समुत्थाय त्वरिता राजशासनात् ।
    पञ्च नावां शतान्याशु समानिन्यु: समन्तत: ।। २.८९.१० ।।


###Slōka 11###


    अन्या: स्वस्तिकविज्ञेया महाघण्टाधरा वरा: ।
    शोभमाना: पताकाभिर्युक्तवाता: सुसंहता: ।। २.८९.११ ।।


###Slōka 12###


    तत: स्वस्तिकविज्ञेयां पाण्डुकम्बलसंवृताम् ।
    सनन्दिघोषां कल्याणीं गुहो नावमुपाहरत् ।तामारुरोह भरत: शत्रुघ्नश्च महाबल: ।। २.८९.१२ ।।


###Slōka 13###


    कौसल्या च सुमित्रा च याश्चान्या राजयोषित: ।
    पुरोहितश्च तत्पूर्वं गुरवो ब्राह्मणाश्च ये ।अनन्तरं राजदारास्तथैव शकटापणा: ।। २.८९.१३ ।।


###Slōka 14###


    आवासमादीपयतां तीर्थं चाप्यवगाहताम् ।
    भाण्डानि चाददानानां घोषस्त्रिदिवमस्पृशत् ।। २.८९.१४ ।।


###Slōka 15###


    पताकिन्यस्तु ता नाव: स्वयं दाशैरधिष्ठिता: ।
    वहन्त्यो जनमारूढं तदा सम्पेतुराशुगा: ।। २.८९.१५ ।।


###Slōka 16###


    नारीणामभिपूर्णास्तु काश्चित् काश्चिच्च वाजिनाम् ।
    काश्चिदत्र वहन्ति स्म यानयुग्यं महाधनम् ।। २.८९.१६ ।।


###Slōka 17###


    ता: स्म गत्वा परं तीरमवरोप्य च तं जनम् ।
    निवृत्ता: काण्डचित्राणि क्रियन्ते दाशबन्धुभि: ।। २.८९.१७ ।।


###Slōka 18###


    सवैजयन्तास्तु गजा गजारोहप्रचोदिता: ।
    तरन्त: स्म प्रकाशन्ते सध्वजा इव पर्वता: ।। २.८९.१८ ।।


###Slōka 19###


    नावश्चारुरुहुश्चान्ये प्लवैस्तेरुस्तथापरे ।
    अन्ये कुम्भघटैस्तेरुरन्ये तेरुश्च बाहुभि: ।। २.८९.१९ ।।


###Slōka 20###


    सा पुण्या ध्वजिनी गङ्गा दाशै: सन्तारिता स्वयम् ।
    मैत्रे मुहूर्त्ते प्रययौ प्रयागवनमुत्तमम् ।। २.८९.२० ।।


###Slōka 21###


    आश्वासयित्वा च चमूं महात्मा निवेशयित्वा च यथोपजोषम् ।
    द्रष्टुं भरद्वाजमृषिप्रवर्य्यमृत्विग्वृत: सन् भरत: प्रतस्थे ।। २.८९.२१ ।।


###Slōka 22###


    स ब्राह्मणस्याश्रममभ्युपेत्य महात्मनो देवपुरोहितस्य ।
    ददर्श रम्योटजवृक्षषण्डं महद्वनं विप्रवरस्य रम्यम् ।। २.८९.२२ ।।


