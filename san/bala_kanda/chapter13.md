बालकाण्डम्
===============================


###Slōka 1###


    पुनः प्राप्ते वसन्ते तु पूर्णः संवत्सरोऽभवत् ।
    प्रसवार्थम् गतो यष्टुम् हयमेधेन वीर्यवान् ॥१-१३-१॥


###Slōka 2###


    अभिवाद्य वसिष्ठम् च न्यायतः प्रतिपूज्य च ।
    अब्रवीत् प्रश्रितम् वाक्यम् प्रसवार्थम् द्विजोत्तमम् ॥१-१३-२॥


###Slōka 3###


    यज्ञो मे क्रियताम् ब्रह्मन् यथोक्तम् मुनिपुङ्गव ।
    यथा न विघ्नाः क्रियन्ते यज्ञांगेषु विधीयताम् ॥१-१३-३॥


###Slōka 4###


    भवान् स्निग्धः सुहृन् मह्यम् गुरुः च परमो महान् ।
    वोढव्यो भवता च एव भारो यज्ञस्य च उद्यतः ॥१-१३-४॥


###Slōka 5###


    तथा इति च स राजानम् अब्रवीत् द्विजसत्तमः ।
    करिष्ये सर्वम् एव एतत् भवता यत् समर्थितम् ॥१-१३-५॥


###Slōka 6###


    ततोऽब्रवीत् द्विजान् वृद्धान् यज्ञ कर्मसु निष्ठितान् ।
    स्थापत्ये निष्ठिताम् च एव वृद्धान् परम धार्मिकान् ॥१-१३-६॥


###Slōka 7###


    कर्म अन्तिकान् शिल्पकारान् वर्धकीन् खनकान् अपि ।
    गणकान् शिल्पिनः च एव तथा एव नट नर्तकान् ॥१-१३-७॥


###Slōka 8###


    तथा शुचीन् शास्त्र विदः पुरुषान् सु बहु श्रुतान् ।
    यज्ञ कर्म समीहन्ताम् भवन्तो राज शासनात् ॥१-१३-८॥


###Slōka 9###


    इष्टका बहु साहस्री शीघ्रम् आनीयताम् इति ।
    उपकार्याः क्रियन्ताम् च राज्ञो बहु गुणान्विताः ॥१-१३-९॥


###Slōka 10###


    ब्राह्मण आवसथाः चैव कर्तव्याः शतशः शुभाः ।
    भक्ष्य अन्न पानैः बहुभिः समुपेताः सुनिष्ठिताः ॥१-१३-१०॥


###Slōka 11###


    तथा पौर जनस्य अपि कर्तव्याः च सुविस्तराः ।
    आगतानाम् सुदूरात् च पार्थिवानाम् पृथक् पृथक् ॥१-१३-११॥


###Slōka 12###


    वाजिवारण शलाः च तथा शय्या गृहाणि च ।
    भटानाम् महदावासम् वैदेशिक निवासिनाम् ॥१-१३-१२॥


###Slōka 13###


    आवासा बहु भक्ष्या वै सर्व कामैः उपस्थिताः ।
    तथा पौरजन्स्य अपि जनस्य बहु शोभनम् ॥१-१३-१३॥


###Slōka 14###


    दातव्यम् अन्नम् विधिवत् सत्कृत्य न तु लीलया ।
    सर्वे वर्णा यथा पूजाम् प्राप्नुवन्ति सुसत्कृताः ॥१-१३-१४॥


###Slōka 15###


    न च अवज्ञा प्रयोक्तव्या काम क्रोध वशात् अपि ।
    यज्ञ कर्मसु ये व्यग्राः पुरुषाः शिल्पिनः तथा ॥१-१३-१५॥


###Slōka 16###


    तेषाम् अपि विशेषेण पूजा कार्या यथा क्रमम् ।
    ये स्युः संपूजिता सर्वे वसुभिः भोजनेन च ॥१-१३-१६॥


###Slōka 17###


    यथा सर्वम् सुविहितम् न किंचित् परिहीयते ।
    तथा भवन्तः कुर्वन्तु प्रीति युक्तेन चेतसा ॥१-१३-१७॥


###Slōka 18###


    ततः सर्वे समागम्य वसिष्ठम् इदम् अब्रुवन् ।
    यथेष्टम् तत् सुविहितम् न किंचित् परिहीयते ॥१-१३-१८॥


###Slōka 19###


    यथोक्तम् तत् करिष्यामो न किंचित् परिहीयते ।
    ततः सुमंत्रम् आहूय वसिष्ठो वाक्यम् अब्रवीत् ॥१-१३-१९॥


###Slōka 20###


    निमंत्रयस्व नृपतीन् पृथिव्याम् ये च धार्मिकाः ।
    ब्राह्मणान् क्षत्रियान् वैश्यान् शूद्राम् च एव सहस्रशः ॥१-१३-२०॥


###Slōka 21###


    समानयस्व सत्कृत्य सर्व देशेषु मानवान् ।
    मिथिलाधिपतिम् शूरम् जनकम् सत्य वादिनम् ॥१-१३-२१॥


###Slōka 22###


    तम् आनय महाभागम् स्वयम् एव सुसत्कृतम् ।
    पूर्व संबन्धिनम् ज्ञात्वा ततः पूर्वम् ब्रवीमि ते ॥१-१३-२२॥


###Slōka 23###


    तथा काशी पतिम् स्निग्धम् सततम् प्रिय वादिनम् ।
    सद् वृत्तम् देवसंकाशम् स्वयम् एव अनयस्व ह ॥१-१३-२३॥


###Slōka 24###


    तथा केकय राजानम् वृद्धम् परम धार्मिकम् ।
    श्वशुरम् राज सिंहस्य सपुत्रम् त्वम् इह आनय ॥१-१३-२४॥


###Slōka 25###


    अङ्गेश्वरम् महेष्वासम् रोमपादम् सु सत्कृतम् ।
    वयस्यम् राज सिंहस्य सपुत्रम् तम् इह आनय ॥१-१३-२५॥


###Slōka 26###


    तथा कोसल राजानम् भानुमंतम् सुसत्कृतम् ।
    मगध अधिपतिम् शूरम् सर्व शास्त्र विशारदम् ॥१-१३-२६॥


###Slōka 27###


    प्राप्तिज्ञम् परमोदारम् सुसत्कृतम् पुरुषर्षभम् ।
    राज्ञः शासनम् आदाय चोदयस्व नृपर्षभान् ।प्राचीनान् सिन्धु सौवीरान् सौराष्ठ्रेयाम् च पार्थिवान् ॥१-१३-२७॥


###Slōka 28###


    दाक्षिणात्यान् नरेन्द्राम् च समस्तान् आनयस्व ह ।
    सन्ति स्निग्धाः च ये च अन्ये राजानः पृथिवी तले ॥१-१३-२८॥


###Slōka 29###


    तान् आनय यथा क्षिप्रम् स अनुगान् सह बान्धवान् ।
    एतान् दूतैः महाभागैः आनयस्व नृप आज्ञ्या ॥१-१३-२९॥


###Slōka 30###


    वसिष्ठ वाक्यम् तत् श्रुत्वा सुमंत्रः त्वरितः तदा ।
    व्यादिशत् पुरुषान् तत्र राज्ञाम् आनयने शुभान् ॥१-१३-३०॥


###Slōka 31###


    स्वयम् एव हि धर्मात्मा प्रयातो मुनि शासनात् ।
    सुमंत्रः त्वरितो भूत्वा समानेतुम् महामतिः ॥१-१३-३१॥


###Slōka 32###


    ते च कर्मान्तिकाः सर्वे वसिष्ठाय च महर्षये ।
    सर्वम् निवेदयन्ति स्म यज्ञे यत् उपकल्पितम् ॥१-१३-३२॥


###Slōka 33###


    ततः प्रीतो द्विज श्रेष्ठः तान् सर्वान् मुनिर् अब्रवीत् ।
    अवज्ञया न दातव्यम् कस्य चित् लीलया अपि वा ॥१-१३-३३॥


###Slōka 34###


    अवज्ञया कृतम् हन्यात् दातारम् न अत्र संशयः ।
    ततः कैश्चित् अहो रात्रैः उपयाता महीक्षितः ॥१-१३-३४॥


###Slōka 35###


    बहूनि रत्नानि आदाय राज्ञो दशरथस्य ह ।
    ततो वसिष्ठः सुप्रीतो राजानम् इदम् अब्रवीत् ॥१-१३-३५॥


###Slōka 36###


    उपयाता नर व्याघ्र राजानः तव शासनात् ।
    मया अपि सत्कृताः सर्वे यथा अर्हम् राज सत्तम ॥१-१३-३६॥


###Slōka 37###


    यज्ञीयम् च कृतम् सर्वम् पुरुषैः सुसमाहितैः ।
    निर्यातु च भवान् यष्टुम् यज्ञ आयतनम् अन्तिकात् ॥१-१३-३७॥


###Slōka 38###


    सर्वकामैः उपहृतैः उपेतम् वै समन्ततः ।
    द्रष्टुम् अर्हसि राजेन्द्र मनसेव विनिर्मितम् ॥१-१३-३८॥


###Slōka 39###


    तथा वसिष्ठ वचनात् ऋष्यशृन्गस्य च उभयोः ।
    दिवसे शुभ नक्षत्रे निर्यातो जगतीपतिः ॥१-१३-३९॥


###Slōka 40###


    ततो वसिष्ठ प्रमुखाः सर्व एव द्विजोत्तमाः ।
    ऋष्यशृन्गम् पुरस्कृत्य यज्ञ कर्म आरभन् तदा ॥१-१३-४०॥


###Slōka 41###


    यज्ञ वाटम् गताः सर्वे यथा शास्त्रम् यथा विधि ।
    श्रीमान् च सह पत्नीभी राजा दीक्षाम् उपाविशत् ॥१-१३-४१॥


