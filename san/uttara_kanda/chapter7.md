उत्तरकाण्डम्डम्
===============================


## Chapter 7  / सर्गः ७##


###Slōka 1 / श्लोक १###


    नारायणगिरिं ते तु गर्जन्तो राक्षसाम्बुदाः ।
    ववर्षुः शरवर्षेण वर्षेणेवाद्रिमम्बुदाः ।। ७.७.१ ॥


###Slōka 2 / श्लोक २###


    श्यामावदातस्तैर्विष्णुर्नीलैर्नक्तञ्चरोत्तमैः ।
    वृतो ऽञ्जनगिरीवासीत् वर्षमाणैः पयोधरैः ।। ७.७.२ ॥


###Slōka 3 / श्लोक ३###


    शलभा इव केदारं मशका इव पर्वतम् ।
    यथामृतघटं दंशा मकरा इव चार्णवम् ।। ७.७.३ ॥


###Slōka 4 / श्लोक ४###


    तथा रक्षोधनुर्मुक्ता वज्रानिलमनोजवाः ।
    हरिं विशन्ति स्म शरा लोका इव विपर्यये ।। ७.७.४ ॥


###Slōka 5 / श्लोक ५###


    स्यन्दनैः स्यन्दनगता गजैश्च गजपृष्ठगाः ।
    अश्वारोहास्तथाश्वैश्च पादाताश्चाम्बरे स्थिताः ।। ७.७.५ ॥


###Slōka 6 / श्लोक ६###


    राक्षसेन्द्रा गिरिनिभाः शरैः शक्त्यृष्टितोमरैः ।
    निरुछ्वासं हरिं चक्रुः प्राणायामा इव द्विजम् ।। ७.७.६ ॥


###Slōka 7 / श्लोक ७###


    निशाचरैस्ताड्यमानो मीनैरिव महोदधिः ।
    शार्ङ्गमायम्य दुर्धर्षो राक्षसेभ्यो ऽसृजच्छरान् ।। ७.७.७ ॥


###Slōka 8 / श्लोक ८###


    शरैः पूर्णायतोत्सृष्टैर्वज्रवक्त्रैर्मनोजवैः ।
    चिच्छेद विष्णुर्निशितैः शतशो ऽथ सहस्रशः ।। ७.७.८ ॥


###Slōka 9 / श्लोक ९###


    विद्राव्य शरवर्षेण वर्षा वायुरिवोत्थितम् ।
    पाञ्चजन्यं महाशङ्खं प्रदध्मौ पुरुषोत्तमः ।। ७.७.९ ॥


###Slōka 10 / श्लोक १०###


    सो ऽम्बुजो हरिणा ध्मातः सर्वप्राणेन शङ्खराट् ।
    ररास भीमनिर्हादस्त्रैलोक्यं व्यथयन्निव ।। ७.७.१० ॥


###Slōka 11 / श्लोक ११###


    शङ्खराजरवः सो ऽथ त्रासयामास राक्षसान् ।
    मृगराज इवारण्ये समदानिव कुञ्जरान् ।। ७.७.११ ॥


###Slōka 12 / श्लोक १२###


    न शेकुरश्वाः संस्थातुं विमदाः कुञ्जराभवन् ।
    स्यन्दनेभ्यश्च्युता वीराः शङ्खरावितदुर्बलाः ।। ७.७.१२ ॥


###Slōka 13 / श्लोक १३###


    शार्ङ्गचापविनिर्मुक्ता वज्रतुल्याननाः शराः ।
    विदार्य तानि रक्षांसि सुपुङ्खा विविशुः क्षितिम् ।। ७.७.१३ ॥


###Slōka 14 / श्लोक १४###


    भिद्यमानाः शरैः सङ्ख्ये नारायणकरच्युतैः ।
    निपेतू राक्षसा भूमौ शैला वज्रहता इव ।। ७.७.१४ ॥


###Slōka 15 / श्लोक १५###


    व्रणानि परगात्रेभ्यो विष्णुचक्रकृतानि वै ।
    असृक्क्षरन्ति धाराभिः स्वर्णधारा इवाचलाः ।। ७.७.१५ ॥


###Slōka 16 / श्लोक १६###


    शङ्खराजरवश्चापि शार्ङ्गचापरस्वस्तथा ।
    राक्षसानां रवांश्चापि ग्रसते वैष्णवो रवः ।। ७.७.१६ ॥


###Slōka 17 / श्लोक १७###


    तेषां शिरोधरान्धूताञ्छरध्वजधनूंषि च ।
    रथान्पताकास्तूणीरांश्चिच्छेद स हरिः शरैः ।। ७.७.१७ ॥


###Slōka 18 / श्लोक १८###


    सूर्यादिव करा घोरा ऊर्मयः सागरादिव ।
    पर्वतादिव नागेन्द्रा धारौघा इव चाम्बुदात् ।। ७.७.१८ ॥


###Slōka 19 / श्लोक १९###


    तथा शार्ङ्गविनिर्मुक्ताः शरा नारायणेरिताः ।
    निर्धावन्तीषवस्तूर्णं शतशोथ सहस्रशः ।। ७.७.१९ ॥


###Slōka 20 / श्लोक २०###


    शरभेण यथा सिंहाः सिंहेन द्विरदा यथा ।
    द्विरदेन यथा व्याघ्रा व्याघ्रेण द्वीपिनो यथा ।। ७.७.२० ॥


###Slōka 21 / श्लोक २१###


    द्वीपिनेव यथा श्वानः शुना मार्जारका यथा ।
    मार्जारेण यथा सर्पाः सर्पेण च यथा ऽ ऽखवः ।। ७.७.२१ ॥


###Slōka 22 / श्लोक २२###


    तथा ते राक्षसाः सर्वे विष्णुना प्रभविष्णुना ।
    द्रवन्ति द्राविताश्चन्ये शायिताश्च महीतले ।। ७.७.२२ ॥


###Slōka 23 / श्लोक २३###


    राक्षसानां सहस्राणि निहत्य मधुसूदनः ।
    वारिजं पूरयामास तोयदं सुरराडिव ।। ७.७.२३ ॥


###Slōka 24 / श्लोक २४###


    नारायणशरत्रस्तं शङ्खनादसुविह्वलम् ।
    ययौ लङ्कामभिमुखं प्रभग्नं राक्षसं बलम् ।। ७.७.२४ ॥


###Slōka 25 / श्लोक २५###


    प्रभग्ने राक्षसबले नारायणशराहते ।
    सुमाली शरवर्षेण निववार रणे हरिम् ।। ७.७.२५ ॥


###Slōka 26 / श्लोक २६###


    स तु तं छादयामास नीहार इव भास्करम् ।
    राक्षसाः सत्त्वसम्पन्नाः पुनर्धैर्यं समादधुः ।। ७.७.२६ ॥


###Slōka 27 / श्लोक २७###


    अथ सो ऽभ्यपतद्रोषाद्राक्षसो बलदर्पितः ।
    महानादं प्रकुर्वाणो राक्षसाञ्जीवयन्निव ।। ७.७.२७ ॥


###Slōka 28 / श्लोक २८###


    उत्क्षिप्य लम्बाभरणं धुन्वन्करमिव द्विपः ।
    ररास राक्षसो हर्षात्सतडित्तोयदो यथा ।। ७.७.२८ ॥


###Slōka 29 / श्लोक २९###


    सुमालेर्नर्दतस्तस्य शिरो ज्वलितकुण्डलम् ।
    चिच्छेद यन्तुरश्वाश्च भ्रान्तास्तस्य तु रक्षसः ।। ७.७.२९ ॥


###Slōka 30 / श्लोक ३०###


    तैरश्वैर्भ्राम्यते भ्रान्तैः सुमाली राक्षसेश्वरः ।
    इन्द्रियाश्वैः परिभ्रान्तैर्धृतिहीनो यथा नरः ।। ७.७.३० ॥


###Slōka 31 / श्लोक ३१###


    ततो विष्णुं महाबाहुं प्रपतन्तं रणाजिरे ।
    हृते सुमालेरश्वैश्च रथे विष्णुरथं प्रति ।। ७.७.३१ ॥


###Slōka 32 / श्लोक ३२###


    माली चाभ्यद्रवद्युक्तः प्रगृह्य सशरं धनुः ।
    मालेर्धनुश्च्युता बाणाः कार्तस्वरविभूषिताः ।विविशुर्हरिमासाद्य क्रौञ्चं पत्ररथा इव ।। ७.७.३२ ॥


###Slōka 33 / श्लोक ३३###


    अर्द्यमानः शरैः सो ऽथ मालिमुक्तैः सहस्रशः ।
    चुक्षुभे न रणे विष्णुर्जितेन्द्रिय इवाधिभिः ।। ७.७.३३ ॥


###Slōka 34 / श्लोक ३४###


    अथ मौर्वीस्वनं कृत्वा भगवान्भूतभावनः ।
    मालिनं प्रति बाणौघान्ससर्जारिनिषूदनः ।। ७.७.३४ ॥


###Slōka 35 / श्लोक ३५###


    ते मालिदेहमासाद्य वज्रविद्युत्प्रभाः शराः ।
    पिबन्ति रुधिरं तस्य नागा इव सुधारसम् ।। ७.७.३५ ॥


###Slōka 36 / श्लोक ३६###


    मालिनं विमुखं कृत्वा शङ्खचक्रगदाधरः ।
    मालिमौलिं ध्वजं चापं वाजिनश्चाप्यपातयत् ।। ७.७.३६ ॥


###Slōka 37 / श्लोक ३७###


    विरथस्तु गदां गृह्य माली नक्तञ्चरोत्तमः ।
    आपुप्लुवे गदापाणिर्गिर्यग्रादिव केसरी ।। ७.७.३७ ॥


###Slōka 38 / श्लोक ३८###


    गदया गरुडेशानमीशानमिव चान्तकः ।
    ललाटदेशे ऽभ्यहनद्वज्रेणेन्द्रो यथा ऽचलम् ।। ७.७.३८ ॥


###Slōka 39 / श्लोक ३९###


    गदयाभिहतस्तेन मालिना गरुडो भृशम् ।
    रणात्पराङ्मुखं देवं कृतवान्वेदनातुरः ।। ७.७.३९ ॥


###Slōka 40 / श्लोक ४०###


    पराङ्मुखे कृते देवे मालिना गरुडेन वै ।
    उदतिष्ठन्महाञ्छब्दो रक्षसामभिनर्दताम् ।। ७.७.४० ॥


###Slōka 41 / श्लोक ४१###


    रक्षसां रवतां रावं श्रुत्वा हरिहयानुजः ।
    । ७.७.४१ ॥


###Slōka 42 / श्लोक ४२###


    तिर्यगास्थाय सङ्क्रुद्धः पक्षीशे भगवान्हरिः ।
    पराङ्मुखो ऽप्युत्ससर्ज मालेश्चक्रं जिघांसया ।। ७.७.४२ ॥


###Slōka 43 / श्लोक ४३###


    तत्सूर्यमण्डलाभासं स्वभासा भासयन्नभः ।
    कालचक्रनिभं चक्रं मालेः शीर्षमपातयत् ।। ७.७.४३ ॥


###Slōka 44 / श्लोक ४४###


    तच्छिरो राक्षसेन्द्रस्य चक्रोत्कृत्तं बिभीषणम् ।
    पपात रुधिरोद्गारि पुरा राहुशिरो यथा ।। ७.७.४४ ॥


###Slōka 45 / श्लोक ४५###


    ततः सुरैः संसहृष्टैः सर्वप्राणसमीरितः ।
    सिंहनादरवोन्मुक्तः साधु देवेतिवादिभिः ।। ७.७.४५ ॥


###Slōka 46 / श्लोक ४६###


    मालिनं निहतं दृष्ट्वा सुमाली माल्यवानपि ।
    सबलौ शोकसन्तप्तौ लङ्कामेव प्रधावितौ ।। ७.७.४६ ॥


###Slōka 47 / श्लोक ४७###


    गरुडस्तु समाश्वस्तः सन्निवृत्य यथा पुरा ।
    राक्षसान्द्रावयामास पक्षवातेन कोपितः ।। ७.७.४७ ॥


###Slōka 48 / श्लोक ४८###


    चक्रकृत्तास्यकमला गदासञ्चूर्णितोरसः ।
    लाङ्गलग्लपितग्रीवा मुसलैर्भिन्नमस्तकाः ।। ७.७.४८ ॥


###Slōka 49 / श्लोक ४९###


    केचिच्चैवासिना छिन्नास्तथान्ये शरपीडिताः ।
    निपेतुरम्बरात्तूर्णं राक्षसाः सागराम्भसि ।। ७.७.४९ ॥


###Slōka 50 / श्लोक ५०###


    नारायणो बाणवराशनीभिर्विदारयामास धनुर्विमुक्तैः ।
    नक्तञ्चरान्मुक्तविधूतकेशान्यथा ऽशनीभिः सतडिन्महाभ्राः ।। ७.७.५० ॥


###Slōka 51 / श्लोक ५१###


    भिन्नातपत्रं पतमानमस्त्रं शरैरपध्वस्तविनीतवेषम् ।
    विनिस्सृतान्त्रं भयलोलनेत्रं बलं तदुन्मत्ततरं बभूव ।। ७.७.५१ ॥


###Slōka 52 / श्लोक ५२###


    सिंहार्दितानामिव कुञ्जराणां निशाचराणां सह कुञ्जराणाम् ।
    रवाश्च वेगाश्च समं बभूवुः पुराणसिंहेन विमर्दितानाम् ।। ७.७.५२ ॥


###Slōka 53 / श्लोक ५३###


    ते वार्यमाणा हरिबाणजालैः सबाणजालानि समुत्सृजन्तः ।
    धावन्ति नक्तञ्चरकालमेघा वायुप्रभिन्ना इव कालमेघाः ।। ७.७.५३ ॥


###Slōka 54 / श्लोक ५४###


    चक्रपहारैर्विनिकृत्तशीर्षाः सञ्चूर्णिताङ्गाश्च गदाप्रहारैः ।
    अभिप्रहारैर्द्विविधा विभिन्नाः पतन्ति शैला इव राक्षसेन्द्राः ।। ७.७.५४ ॥


###Slōka 55 / श्लोक ५५###


    विलम्बमानैर्मणिहारकुण्डलैर्निशाचरैर्नीलबलाहकोपमैः ।
    निपात्यमानैर्ददृशे निरन्तरं निपात्यमानैरिव नीलपर्वतैः ।। ७.७.५५ ।।


