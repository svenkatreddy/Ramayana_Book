उत्तरकाण्डम्डम्
===============================


## Chapter 57  / सर्गः ५७##


###Slōka 1###


    तां श्रुत्वा दिव्यसङ्काशां कथामद्भुतदर्शनाम् ।
    लक्ष्मणः परमप्रीतो राघवं वाक्यमब्रवीत् ।। ७.५७.१ ॥


###Slōka 2###


    निक्षिप्तदेहौ काकुत्स्थ कथं तौ द्विजपार्थिवौ ।
    पुनर्देहेन संयोगं जग्मुर्देवसम्मतौ ।। ७.५७.२ ॥


###Slōka 3###


    तस्य तद्भाषितं श्रुत्वा रामः सत्यपराक्रमः ।
    तां कथां कथयामास वसिष्ठस्य महात्मनः ।। ७.५७.३ ॥


###Slōka 4###


    यस्तु कुम्भो रघुश्रेष्ठ तेजःपूर्णो महात्मनोः ।
    तस्मिंस्तेजोमयौ विप्रौ सम्भूतावृषिसत्तमौ ।। ७.५७.४ ॥


###Slōka 5###


    पूर्वं समभवत्तत्र ह्यगस्त्यो भगवानृषिः ।
    नाहं सुतस्तवेत्युक्त्वा मित्रं तस्मादपाक्रमत् ।। ७.५७.५ ॥


###Slōka 6###


    तद्धि तेजस्तु मित्रस्य उर्वस्याः पूर्वमाहितम् ।
    तस्मिन्समभवत्कुम्भे तत्तेजो यत्र वारुणम् ।। ७.५७.६ ॥


###Slōka 7###


    कस्यचित्त्वथ कालस्य मित्रावरुणसम्भवः ।
    वसिष्ठस्तेजसा युक्तो जज्ञे इक्ष्वाकुदैवतम् ।। ७.५७.७ ॥


###Slōka 8###


    तमिक्ष्वाकुर्महातेजा जातमात्रमनिन्दितम् ।
    वव्रे पुरोधसं सौम्य वंशस्यास्य भवाय नः ।। ७.५७.८ ॥


###Slōka 9###


    एवं त्वपूर्वदेहस्य वसिष्ठस्य महात्मनः ।
    कथितो निर्गमः सौम्य निमेः शृणु यथा ऽभवत् ।। ७.५७.९ ॥


###Slōka 10###


    दृष्ट्वा विदेहं राजानमृषयः सर्व एव ते ।
    तं च ते योजयामासुर्यागदीक्षां मनीषिणः ।। ७.५७.१० ॥


###Slōka 11###


    तं च देहं नरेन्द्रस्य रक्षन्ति स्म द्विजोत्तमाः ।
    गन्धैर्माल्यैश्च वस्त्रैश्च पौरभृत्यसमन्विताः ।। ७.५७.११ ॥


###Slōka 12###


    ततो यज्ञे समाप्ते तु भृगुस्तत्रेदमब्रवीत् ।
    आनयिष्यामि ते चेतस्तुष्टो ऽस्मि तव पार्थिव ।। ७.५७.१२ ॥


###Slōka 13###


    सुप्रीताश्च सुराः सर्वे निमेश्चेतस्तथाब्रुवन् ।
    वरं वरय राजर्षे क्व ते चेतो निरूप्यताम् ।। ७.५७.१३ ॥


###Slōka 14###


    एवमुक्तः सुरैः सर्वैर्निमेश्चेतस्तदाब्रवीत् ।
    नेत्रेषु सर्वभूतानां वसेयं सुरसत्तमाः ।। ७.५७.१४ ॥


###Slōka 15###


    बाढमित्येव विबुधा निमेश्चेतस्तदा ऽब्रुवन् ।
    नेत्रेषु सर्वभूतानां वायुभूतश्चरिष्यसि ।। ७.५७.१५ ॥


###Slōka 16###


    त्वत्कृते च निमिष्यन्ति चक्षूंषि पृथिवीपते ।
    वायुभूतेन चरता विश्रमार्थं मुहुर्मुहुः ।। ७.५७.१६ ॥


###Slōka 17###


    एवमुक्त्वा तु विबुधाः सर्वे जग्मुर्यथागतम् ।
    ऋषयो ऽपि महात्मानो निमेर्देहं समाहरन् ।। ७.५७.१७ ॥


###Slōka 18###


    अरणिं तत्र निक्षिप्य मथनं चक्रुरोजसा ।
    मन्त्रहोमैर्महात्मानः पुत्रहेतोर्निमेस्तदा ।। ७.५७.१८ ॥


###Slōka 19###


    अरण्यां मथ्यामानायां प्रादुर्भूतो महातपाः ।
    मथनान्मिथिरित्याहुर्जननाज्जनको ऽभवत् ।यस्माद्विदेहात्सम्भूतो वैदेहस्तु ततः स्मृतः ।। ७.५७.१९ ॥


###Slōka 20###


    एवं विदेहराजश्च जनकः पूर्वको ऽभवत् ।
    मिथिर्नाम महातेजास्तेनायं मैथिलो ऽभवत् ।। ७.५७.२० ।।


