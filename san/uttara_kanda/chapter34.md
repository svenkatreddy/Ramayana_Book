उत्तरकाण्डम्डम्
===============================


## Chapter 34  / सर्गः ३४##


###Slōka 1###


    अर्जुनेन विमुक्तस्तु रावणो राक्षसाधिपः ।
    चचार पृथिवीं सर्वामनिर्विण्णस्तथा कृतः ।। ७.३४.१ ॥


###Slōka 2###


    राक्षसं वा मनुष्यं वा शृणुते ऽयं बलाधिकम् ।
    रावणस्तं समासाद्य युद्धे ह्वयति दर्पितः ।। ७.३४.२ ॥


###Slōka 3###


    ततः कदाचित्किष्किन्धां नगरीं वालिपालिताम् ।
    गत्वा ह्वयति युद्धाय वालिनं हेममालिनम् ।। ७.३४.३ ॥


###Slōka 4###


    ततस्तु वानरामात्यस्तारस्तारापिता प्रभुः ।
    उवाच वानरो वाक्यं युद्धप्रेप्सुमुपागतम् ।। ७.३४.४ ॥


###Slōka 5###


    राक्षसेन्द गतो वाली यस्ते प्रतिबलो भवेत् ।
    को ऽन्यः प्रमुखतः स्थातुं तव शक्तः प्लवङ्गमः ।। ७.३४.५ ॥


###Slōka 6###


    चतुर्भ्यो ऽपि समुद्रेभ्यः सन्ध्यामन्वास्य रावण ।
    इमं मुहूर्तमायाति वाली तिष्ठ मुहूर्तकम् ।। ७.३४.६ ॥


###Slōka 7###


    एतानस्थिचयान्पश्य य एते शङ्खपाण्डुराः ।
    युद्धार्थिनामिमे राजन्वानराधिपतेजसा ।। ७.३४.७ ॥


###Slōka 8###


    यद्वा ऽमृतरसः पीतस्त्वया रावण राक्षस ।
    तदा वालिनमासाद्य तदन्तं तव जीवितम् ।। ७.३४.८ ॥


###Slōka 9###


    पश्येदानीं जगच्चित्रमिमं विश्रवसः सुत ।
    इदं मुहूर्तं तिष्ठस्व दुर्लभं ते भविष्यति ।। ७.३४.९ ॥


###Slōka 10###


    अथवा त्वरसे मर्तुं गच्छ दक्षिणसागरम् ।
    वालिनं द्रक्ष्यसे तत्र भूमिस्थमिव पावकम् ।। ७.३४.१० ॥


###Slōka 11###


    स तु तारं विनिर्भर्त्स्य रावणो लोकरावणः ।
    पुष्पकं तत्समारुह्य प्रययौ दक्षिणार्णवम् ।। ७.३४.११ ॥


###Slōka 12###


    तत्र हेमगिरिप्रख्यं तरुणार्कनिभाननम् ।
    रावणो वालिनं दृष्ट्वा सन्ध्योपासनतत्परम् ।। ७.३४.१२ ॥


###Slōka 13###


    पुष्पकादवरुह्याथ रावणो ऽञ्जनसन्निभः ।
    ग्रहीतुं वालिनं तूर्णं निःशब्दपदमाव्रजत् ।। ७.३४.१३ ॥


###Slōka 14###


    यदृच्छया तदा दृष्टो वालिनापि स रावणः ।
    पापाभिप्रायवान् दृष्ट्वा चकार न तु सम्भ्रमम् ।। ७.३४.१४ ॥


###Slōka 15###


    शशमालक्ष्य सिंहो वा पन्नगं गरुडो यथा ।
    न चिन्तयति तं वाली रावणं पापनिश्चयम् ।। ७.३४.१५ ॥


###Slōka 16###


    जिघृक्षमाणमायान्तं रावणं पापचेतसम् ।
    कक्षावलम्बिनं कृत्वा गमिष्ये त्रीन्महार्णवान् ।। ७.३४.१६ ॥


###Slōka 17###


    द्रक्ष्यन्त्यरिं ममाङ्कस्थं स्रंसदूरुकराम्बरम् ।
    लम्बमानं दशग्रीवं गरुडस्येव पन्नगम् ।। ७.३४.१७ ॥


###Slōka 18###


    इत्येवं मतिमास्थाय वाली कर्णमुपाश्रितः ।
    जपन्वै नैगमान्मन्त्रांस्तस्थौ पर्वतराडिव ।। ७.३४.१८ ॥


###Slōka 19###


    तावन्योन्यं जिघृक्षन्तौ हरिराक्षसपार्थिवौ ।
    प्रयत्नवन्तौ तत्कर्म ईहतुर्बलदर्पितौ ।। ७.३४.१९ ॥


###Slōka 20###


    हस्तग्राहं तु तं मत्वा पादशब्देन रावणम् ।
    पराङ्मुखो ऽपि जग्राह वाली सर्पमिवाण्डजः ।। ७.३४.२० ॥


###Slōka 21###


    ग्रहीतुकामं तं गृह्य रक्षसामीश्वरं हरिः ।
    खमुत्पपात वेगेन कृत्वा कक्षावलम्बिनम् ।। ७.३४.२१ ॥


###Slōka 22###


    तं चापीडयमानं तु वितुदन्तं नखैर्मुहुः ।
    जहार रावणं वाली पवनस्तोयदं यथा ।। ७.३४.२२ ॥


###Slōka 23###


    अथ ते राक्षसामात्या ह्रियमाणं दशाननम् ।
    मुमोक्षयिषवो वालिं रवमाणा अभिद्रुताः ।। ७.३४.२३ ॥


###Slōka 24###


    अन्वीयमानस्तैर्वाली भ्राजते ऽम्बरमध्यगः ।
    अन्वीयमानो मेघौघैरम्बरस्थ इवांशुमान् ।। ७.३४.२४ ॥


###Slōka 25###


    ते ऽशक्नुवन्तः सम्प्राप्तुं वालिनं राक्षसोत्तमाः ।
    तस्य बाहूरुवेगेन परिश्रान्ता व्यवस्थिताः ।। ७.३४.२५ ॥


###Slōka 26###


    वालिमार्गादपाक्रामन्पर्वतेन्द्रो हि गच्छतः ।
    किं पुनर्जीवितप्रेप्सुर्बिभ्रद्वै मांसशोणितम् ।। ७.३४.२६ ॥


###Slōka 27###


    अपक्षिगणसम्पातान्वानरेन्द्रो महाजवः ।
    क्रमशः सागरान्सर्वान्सन्ध्याकालमवन्दत ।। ७.३४.२७ ॥


###Slōka 28###


    सभाज्यमानो भूतैस्तु खैचरैः खैचरोत्तमः ।
    पश्चिमं सागरं वाली ह्याजगाम सरावणः ।। ७.३४.२८ ॥


###Slōka 29###


    तस्मिन्सन्ध्यामुपासित्वा स्नात्वा जप्त्वा च वानरः ।
    उत्तरं सागरं प्रायाद्वहमानो दशाननम् ।। ७.३४.२९ ॥


###Slōka 30###


    बहुयोजनसाहस्रं वहमानो महाहरिः ।
    वायुवच्च मनोवच्च जगाम सह शत्रुणा ।। ७.३४.३० ॥


###Slōka 31###


    उत्तरे सागरे सन्ध्यामुपासित्वा दशाननम् ।
    वहमानो ऽगमद्वाली पूर्वं वै स महोदधिम् ।। ७.३४.३१ ॥


###Slōka 32###


    तत्रापि सन्ध्यामन्वास्य वासविः सहरीश्वरः ।
    किष्किन्धामभितो गृह्य रावणं पुनरागमत् ।। ७.३४.३२ ॥


###Slōka 33###


    चतुर्ष्वपि समुद्रेषु सन्ध्यामन्वास्य वानरः ।
    रावणोद्वहनश्रान्तः किष्किन्धोपवने ऽपतत् ।। ७.३४.३३ ॥


###Slōka 34###


    रावणं तु मुमोचाथ स्वकक्षात्कपिसत्तमः ।
    कुतस्त्वमिति चोवाच प्रहसन्रावणं मुहुः ।। ७.३४.३४ ॥


###Slōka 35###


    विस्मयं तु महद्गत्वा श्रमलोलनिरीक्षणः ।
    राक्षसेन्द्रो हरीन्द्रं तमिदं वचनमब्रवीत् ।। ७.३४.३५ ॥


###Slōka 36###


    वानरेन्द्र महेन्द्राभ राक्षसेन्द्रो ऽस्मि रावणः ।
    युद्धेप्सुरिह सम्प्राप्तः स चाद्यासादितस्त्वया ।। ७.३४.३६ ॥


###Slōka 37###


    अहो बलमहो वीर्यमहो गाम्भीर्यमेव च ।
    येनाहं पशुवद्गृह्य भ्रामितश्चतुरो ऽर्णवान् ।। ७.३४.३७ ॥


###Slōka 38###


    एवमश्रान्तवद्वीर शीघ्रमेव महार्णवान् ।
    मां चैवोद्वहमानस्तु को ऽन्यो वीरः क्रमिष्यति ।। ७.३४.३८ ॥


###Slōka 39###


    त्रयाणामेव भूतानां गतिरेषा प्लवङ्गम ।
    मनोनिलसुपर्णानां तव चात्र न संशयः ।। ७.३४.३९ ॥


###Slōka 40###


    सो ऽहं दृष्टबलस्तुभ्यमिच्छामि हरिपुङ्गव ।
    त्वया सह चिरं सख्यं सुस्निग्धं पावकाग्रतः ।। ७.३४.४० ॥


###Slōka 41###


    दाराः पुत्राः पुरं राष्ट्रं भोगाच्छादनभोजनम् ।
    सर्वमेवाविभक्तं नौ भविष्यति हरीश्वर ।। ७.३४.४१ ॥


###Slōka 42###


    ततः प्रज्वालयित्वाग्निं तावुभौ हरीराक्षसौ ।
    भ्रातृत्वमुपसम्पन्नौ परिष्वज्य परस्परम् ।। ७.३४.४२ ॥


###Slōka 43###


    अन्योन्यं लम्बितकरौ ततस्तौ हरिराक्षसौ ।
    किष्किन्धां विशतुर्हृष्टौ सिंहौ गिरिगुहामिव ।। ७.३४.४३ ॥


###Slōka 44###


    स तत्र मासमुषितः सुग्रीव इव रावणः ।
    अमात्यैरागतैर्नीतस्त्रैलोक्योत्सादनार्थिभिः ।। ७.३४.४४ ॥


###Slōka 45###


    एवमेतत्पुरावृत्तं वालिना रावणः प्रभो ।
    धर्षितश्च कृतश्चापि भ्राता पावकसन्निधौ ।। ७.३४.४५ ॥


###Slōka 46###


    बलमप्रतिमं राम वालिनो ऽभवदुत्तमम् ।
    सो ऽपि त्वया विनिर्दग्धः शलभो वह्निना यथा ।। ७.३४.४६ ।।


