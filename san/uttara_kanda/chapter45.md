उत्तरकाण्डम्डम्
===============================


## Chapter 45  / सर्गः ४५##


###Slōka 1###


    तेषां समुपविष्टानां सर्वेषां दीनचेतसाम् ।
    उवाच वाक्यं काकुत्स्थो मुखेन परिशुष्यता ।। ७.४५.१ ॥


###Slōka 2###


    सर्वे शृणुत भद्रं वो मा कुरुध्वं मनो ऽन्यथा ।
    पौराणां मम सीतायां यादृशी वर्तते कथा ।। ७.४५.२ ॥


###Slōka 3###


    पौरापवादः सुमहांस्तथा जनपदस्य च ।
    वर्तते मयि बीभत्सा सा मे मर्माणि कृन्तति ।। ७.४५.३ ॥


###Slōka 4###


    अहं किल कुले जात इक्ष्वाकूणां महात्मनाम् ।
    सीता ऽपि सत्कुले जाता जनकानां महात्मनाम् ।। ७.४५.४ ॥


###Slōka 5###


    जानासि त्वं यथा सौम्य दण्डके विजने वने ।
    रावणेन हृता सीता स च विध्वंसितो मया ।। ७.४५.५ ॥


###Slōka 6###


    तत्र मे बुद्धिरुत्पन्ना जनकस्य सुतां प्रति ।
    अत्रोषितामिमां सीतामानयेयं कथं पुरीम् ।। ७.४५.६ ॥


###Slōka 7###


    प्रत्ययार्थं ततः सीता विवेश ज्वलनं तदा ।
    प्रत्यक्षं तव सौमित्रे देवानां हव्यवाहनः ।अपापां मैथिलीमाह वायुश्चाकाशगोचरः ।। ७.४५.७ ॥


###Slōka 8###


    चन्द्रादित्यौ च शंसेते सुराणां सन्निधौ पुरा ।
    ऋषीणां चैव सर्वेषामपापां जनकात्मजाम् ।। ७.४५.८ ॥


###Slōka 9###


    एवं शुद्धसमाचारा देवगन्धर्वसन्निधौ ।
    लङ्काद्वीपे महेन्द्रेण मम हस्ते निवेशिता ।। ७.४५.९ ॥


###Slōka 10###


    अन्तरात्मा च मे वेत्ति सीतां शुद्धां यशस्विनीम् ।
    ततो गृहीत्वा वैदेहीमयोध्यामहमागतः ।। ७.४५.१० ॥


###Slōka 11###


    अयं तु मे महान्वादः शोकश्च हृदि वर्तते ।
    पौरापवादः सुमहांस्तथा जनपदस्य च ।। ७.४५.११ ॥


###Slōka 12###


    अकीर्तिर्यस्य गीयेत लोके भूतस्य कस्यचित् ।
    पतत्येवाधमाँल्लोकान्यावच्छब्दः प्रकीर्त्यते ।। ७.४५.१२ ॥


###Slōka 13###


    अकीर्तिर्निन्द्यते देवैः कीर्तिर्लोकेषु पूज्यते ।
    कीर्त्यर्थं तु समारम्भः सर्वेषां सुमहात्मनाम् ।। ७.४५.१३ ॥


###Slōka 14###


    अप्यहं जीवितं जह्यां युष्मान्वा पुरुषर्षभाः ।
    अपवादभयाद्भीतः किं पुनर्जनकात्मजाम् ।। ७.४५.१४ ॥


###Slōka 15###


    तस्माद्भवन्तः पश्यन्तु पतितं शोकसागरे ।
    नहि पश्याम्यहं भूतं किञ्चिद्दुःखमतो ऽधिकम् ।। ७.४५.१५ ॥


###Slōka 16###


    श्वस्त्वं प्रभाते सौमित्रे सुमन्त्राधिष्ठितं रथम् ।
    आरुह्य सीतामारोप्य विषयान्ते समुत्सृज ।। ७.४५.१६ ॥


###Slōka 17###


    गङ्गायास्तु परे पारे वाल्मीकेस्तु महात्मनः ।
    आश्रमो दिव्यसङ्काशस्तमसातीरमाश्रितः ।। ७.४५.१७ ॥


###Slōka 18###


    तत्रैनां विजने देशे विसृज्य रघुनन्दन ।
    शीघ्रमागच्छ भद्रं ते कुरुष्व वचनं मम ।। ७.४५.१८ ॥


###Slōka 19###


    न चास्मिन् प्रतिवक्तव्यः सीतां प्रति कथञ्चन ।
    तस्मात्त्वं गच्छ सौमित्रे नात्र कार्या विचारणा ।। ७.४५.१९ ॥


###Slōka 20###


    अप्रीतिर्हि परा मह्यं त्वयेतत्प्रतिवारिते ।
    शापिता हि मया यूयं भुजाभ्यां जीवितेन च ।। ७.४५.२० ॥


###Slōka 21###


    ये मां वाक्यान्तरे ब्रूयुरनुनेतुं कथञ्चन ।
    अहिता नाम ते नित्यं मदभीष्टविघातनात् ।। ७.४५.२१ ॥


###Slōka 22###


    मानयन्तु भवन्तो मां यदि मच्छासने स्थिताः ।
    इतो ऽद्य नीयतां सीता कुरुष्व वचनं मम ।। ७.४५.२२ ॥


###Slōka 23###


    पूर्वमुक्तो ऽहमनया गङ्गातीरे ऽहमाश्रमान् ।
    पश्येयमिति तस्याश्च कामः संवर्त्यतामयम् ।। ७.४५.२३ ॥


###Slōka 24###


    एवमुक्त्वा तु काकुत्स्थो बाष्पेण पिहिताननः ।
    प्रविवेश स धर्मात्मा भ्रातृभिः परिवारितः ।। ७.४५.२४ ॥


###Slōka 25###


    शोकसंलग्नहृदयो निशश्वास यथा द्विपः ।
    । ७.४५.२५ ।।


