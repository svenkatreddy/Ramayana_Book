उत्तरकाण्डम्डम्
===============================


## Chapter 79  / सर्गः ७९##


###Slōka 1###


    तदद्भुततमं वाक्यं श्रुत्वागस्त्यस्य राघवः ।
    गौरवाद्विस्मयाच्चैव पुनः प्रष्टुं प्रचक्रमे ।। ७.७९.१ ॥


###Slōka 2###


    भगवंस्तद्वनं घोरं तपस्तप्यति यत्र सः ।
    श्वेतो वैदर्भको राजा कथं स्यादमृगद्विजम् ।। ७.७९.२ ॥


###Slōka 3###


    तद्वनं स कथ राजा शून्यं मनुजवर्जितम् ।
    तपश्चर्तुं प्रविष्टः स श्रोतुमिच्छामि तत्त्वतः ।। ७.७९.३ ॥


###Slōka 4###


    रामस्य वचनं श्रुत्वा कौतूहलसमन्वितम् ।
    वाक्यं परमतेजस्वी वक्तुमेवोपचक्रमे ।। ७.७९.४ ॥


###Slōka 5###


    पुरा कृतयुगे राम मनुर्दण्डधरः प्रभुः ।
    तस्य पुत्रो महानासीदिक्ष्वाकुः कुलनन्दनः ।। ७.७९.५ ॥


###Slōka 6###


    तं पुत्रं पूर्वंकं राज्ये निक्षिप्य भुवि दुर्जयम् ।
    पृथिव्यां राजवंशानां भव कर्तेत्युवाच ह ।। ७.७९.६ ॥


###Slōka 7###


    तथैवेति प्रतिज्ञातं पितुः पुत्रेण राघव ।
    ततः परमसन्तुष्टो मनुः पुत्रमुवाच ह ।। ७.७९.७ ॥


###Slōka 8###


    प्रीतो ऽस्मि परमोदार त्वं कर्ता ऽसि न संशयः ।
    दण्डेन च प्रजा रक्ष मा च दण्डमकारणे ।। ७.७९.८ ॥


###Slōka 9###


    अपराधिषु यो दण्डः पात्यते मानवेषु वै ।
    स दण्डो विधिवन्मुक्तः स्वर्गं नयति पार्थिवम् ।। ७.७९.९ ॥


###Slōka 10###


    तस्माद्दण्डे महाबाहो यत्नवान्भव पुत्रक ।
    धर्मो हि परमो लोके कुर्वतस्ते भविष्यति ।। ७.७९.१० ॥


###Slōka 11###


    इति तं बहु सन्दिश्य मनुः पुत्रं समाधिना ।
    जगाम त्रिदिवं हृष्टो ब्रह्मलोकं सनातनम् ।। ७.७९.११ ॥


###Slōka 12###


    प्रयाते त्रिदिवं तस्मिन्निक्ष्वाकुरमितप्रभः ।
    जनयिष्ये कथं पुत्रानिति चिन्तापरो ऽभवत् ।। ७.७९.१२ ॥


###Slōka 13###


    कर्मभिर्बहुरूपैश्च तैस्तैर्मनुसुतस्सुतान् ।
    जनयामास धर्मात्मा शतं देवसुतोपमान् ।। ७.७९.१३ ॥


###Slōka 14###


    तेषामवरजस्तात सर्वेषां रघुनन्दन ।
    मूढश्चाकृतविद्यश्च न शुश्रूषति पूर्वजान् ।। ७.७९.१४ ॥


###Slōka 15###


    नाम तस्य च दण्डेति पिता चक्रे ऽल्पमेधसः ।
    अवश्यं दण्डपतनं शरीरे ऽस्य भविष्यति ।। ७.७९.१५ ॥


###Slōka 16###


    अपश्यमानस्तं देशं घोरं पुत्रस्य राघव ।
    विन्ध्यशैवलयोर्मध्ये राज्यं प्रादादरिन्दम ।। ७.७९.१६ ॥


###Slōka 17###


    स दण्डस्तत्र राजाभूद्रम्ये पर्वतरोधसि ।
    पुरं चाप्रतिमं राम न्यवेशयदनुत्तमम् ।। ७.७९.१७ ॥


###Slōka 18###


    पुरस्य चाकरोन्नाम मधुमन्तमिति प्रभो ।
    पुरोहितं तूशनसं वरयामास सुव्रतम् ।। ७.७९.१८ ॥


###Slōka 19###


    एवं स राजा तद्राज्यमकरोत्सपुरोहितः ।
    प्रहृष्टमनुजाकीर्णं देवराजं यथा वृषा ।। ७.७९.१९ ॥


###Slōka 20###


    ततः स राजा मनुजेन्द्रपुत्रः सार्धं च तेनोशनसा तदानीम् ।
    चकार राज्यं सुमहान्महात्मा शक्रो दिवीवोशनसा समेतः ।। ७.७९.२० ।।


