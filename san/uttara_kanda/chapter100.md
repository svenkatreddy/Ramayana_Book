उत्तरकाण्डम्डम्
===============================


## Chapter 100  / सर्गः १००##


###Slōka 1###


    कस्यचित्त्वथ कालस्य युधाजित्केकयो नृपः ।
    स्वगुरुं प्रेषयामास राघवाय महात्मने ।गार्ग्यमङ्गिरसः पुत्रं ब्रह्मर्षिममितप्रभम् ।। ७.१००.१ ॥


###Slōka 2###


    दश चाश्वसहस्राणि प्रीतिदानमनुत्तमम् ।
    । ७.१००.२ ॥


###Slōka 3###


    कम्बलानि च रत्नानि चित्रवस्त्रमथोत्तमम् ।
    रामाय प्रददौ राजा शुभान्याभरणानि च ।। ७.१००.३ ॥


###Slōka 4###


    श्रुत्वा तु राघवो धीमान्महर्षिं गार्ग्यमागतम् ।
    मातुलस्याश्वपतिनः प्रहितं तन्महाधनम् ।। ७.१००.४ ॥


###Slōka 5###


    प्रत्युद्गम्य च काकुत्स्थः क्रोशमात्रं सहानुजः ।
    गार्ग्यं सम्पूजयामास यथा शक्रो बृहस्पतिम् ।। ७.१००.५ ॥


###Slōka 6###


    तथा सम्पूज्य तमृषिं तद्धनं प्रतिगृह्य च ।
    पृष्ट्वा प्रतिपदं सर्वं कुशलं मातुलस्य च ।उपविष्टं महाभागं रामः प्रष्टुं प्रचक्रमे ।। ७.१००.६ ॥


###Slōka 7###


    किमाह मातुलो वाक्यं यदर्थं भगवानिह ।
    प्राप्तो वाक्यविदां श्रेष्ठः साक्षादिव बृहस्पतिः ।। ७.१००.७ ॥


###Slōka 8###


    रामस्य भाषितं श्रुत्वा महर्षिः कार्यविस्तरम् ।
    वक्तुमद्भुतसङ्काशं राघवायोपचक्रमे ।। ७.१००.८ ॥


###Slōka 9###


    मातुलस्ते महाबाहो वाक्यमाह नरर्षभः ।
    युधाजित्प्रीतिसंयुक्तं श्रूयतां यदि रोचते ।। ७.१००.९ ॥


###Slōka 10###


    अयं गन्धर्वविषयः फलमूलोपशोभितः ।
    सिन्धोरुभयतः पार्श्वे देशः परमशोभनः ।। ७.१००.१० ॥


###Slōka 11###


    तं च रक्षन्ति गन्धर्वाः सायुधा युद्धकोविदाः ।
    शैलूषस्य सुता वीर त्रिकोट्यो वै महाबलाः ।। ७.१००.११ ॥


###Slōka 12###


    तान्विनिर्जित्य काकुत्स्थ गन्धर्वनगरं शुभम् ।
    निवेशय महाबोहो स्वे पुरे सुसमाहिते ।। ७.१००.१२ ॥


###Slōka 13###


    अन्यस्य न गतिस्तत्र देशः परमशोभनः ।
    रोचतां ते महाबाहो नाहं त्वामहितं वदे ।। ७.१००.१३ ॥


###Slōka 14###


    तच्छ्रुत्वा राघवः प्रीतो महर्षेर्मातुलस्य च ।
    उवाच बाढमित्येव भरतं चान्ववैक्षत ।। ७.१००.१४ ॥


###Slōka 15###


    सो ऽब्रवीद्राघवः प्रीतः साञ्जलिप्रग्रहो द्विजम् ।
    इमौ कुमारौ तं देशं ब्रह्मर्षे विचरिष्यतः ।। ७.१००.१५ ॥


###Slōka 16###


    भरतस्यात्मजौ वीरौ तक्षः पुष्कल एव च ।
    मातुलेन सुगुप्तौ तु धर्मेण सुसमाहितौ ।। ७.१००.१६ ॥


###Slōka 17###


    भरतं चाग्रतः कृत्वा कुमारौ सबलानुगौ ।
    निहत्य गन्धर्वसुतान्द्वे पुरे विभजिष्यतः ।। ७.१००.१७ ॥


###Slōka 18###


    निवेश्य ते पुरवरे आत्मजौ सन्निवेश्य च ।
    आगमिष्यति मे भूयः सकाशमतिधार्मिकः ।। ७.१००.१८ ॥


###Slōka 19###


    ब्रह्मर्षिमेवमुक्त्वा तु भरतं सबलानुगम् ।
    आज्ञापयामास तदा कुमारौ चाभ्यषेचयत् ।। ७.१००.१९ ॥


###Slōka 20###


    नक्षत्रेण च सौम्येन पुरस्कृत्याङ्गिरस्सुतम् ।
    भरतः सह सैन्येन कुमाराभ्यां विनिर्ययौ ।। ७.१००.२० ॥


###Slōka 21###


    सा सेना शक्रयुक्तेव नगरान्निर्ययावथ ।
    राघवानुगता दूरं दुराधर्षा सुरैरपि ।। ७.१००.२१ ॥


###Slōka 22###


    मांसादानि च सत्त्वानि रक्षांसि सुमहान्ति च ।
    अनुजग्मुर्हि भरतं रुधिरस्य पिपासया ।। ७.१००.२२ ॥


###Slōka 23###


    भूतग्रामाश्च बहवो मांसभक्षाः सुदारुणाः ।
    गन्धर्वपुत्रमांसानि भोक्तुकामाः सहस्रशः ।। ७.१००.२३ ॥


###Slōka 24###


    सिंहव्याघ्रवराहाणां खेचराणां च पक्षिणाम् ।
    बहूनि वै सहस्राणि सेनाया ययुरग्रतः ।। ७.१००.२४ ॥


###Slōka 25###


    अध्यर्धमासमुषिता पथि सेना निरामया ।
    हृष्टपुष्टजनाकीर्णा केकयं समुपागमत् ।। ७.१००.२५ ।।


