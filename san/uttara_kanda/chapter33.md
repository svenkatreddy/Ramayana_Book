उत्तरकाण्डम्डम्
===============================


## Chapter 33  / सर्गः ३३##


###Slōka 1###


    रावणग्रहणं तत्तु वायुग्रहणसन्निभम् ।
    ततः पुलस्त्यः शुश्राव कथितं दिवि दैवतैः ।। ७.३३.१ ॥


###Slōka 2###


    ततः पुत्रकृतस्नेहात्कम्प्यमानो महाधृतिः ।
    माहिष्मतीपतिं द्रष्टुमाजगाम महानृषिः ।। ७.३३.२ ॥


###Slōka 3###


    स वायुमार्गमास्थाय वायुतुल्यगतिर्द्विजः ।
    पुरीं माहिष्मतीं प्राप्तो मनःसम्पातविक्रमः ।। ७.३३.३ ॥


###Slōka 4###


    सो ऽमरावतिसङ्काशां हृष्टपुष्टजनाकुलाम् ।
    प्रविवेश पुरीं ब्रह्मा इन्द्रस्येवामरावतीम् ।। ७.३३.४ ॥


###Slōka 5###


    पादचारमिवादित्यं निष्पतन्तं सुदुर्दशम् ।
    ततस्ते प्रत्यभिज्ञाय अर्जुनाय निवेदयन् ।। ७.३३.५ ॥


###Slōka 6###


    पुलस्त्य इति विज्ञाय वचनाद्धैहयाधिपः ।
    शिरस्यञ्जलिमाधाय प्रत्युद्गच्छत्तपस्विनम् ।। ७.३३.६ ॥


###Slōka 7###


    पुरोहितो ऽस्य गृह्यार्घ्यं मधुपर्कं तथैव च ।
    पुरस्तात्प्रययौ राज्ञः शक्रस्येव बृहस्पतिः ।। ७.३३.७ ॥


###Slōka 8###


    ततस्तमृषिमायान्तमुद्यन्तमिव भास्करम् ।
    अर्जुनो दृश्य सम्भ्रान्तो ववन्देन्द्र इवेश्वरम् ।। ७.३३.८ ॥


###Slōka 9###


    स तस्य मधुपर्कं गां पाद्यमर्घ्यं निवेद्य च ।
    पुलस्त्यमाह राजेन्द्रो हर्षगद्गदया गिरा ।। ७.३३.९ ॥


###Slōka 10###


    अद्यैवममरावत्या तुल्या माहिष्मती कृता ।
    अद्याहं तु द्विजेन्द्र त्वां यस्मात्पश्यामि दुर्दशम् ।। ७.३३.१० ॥


###Slōka 11###


    अद्य मे कुशलं देव अद्य मे कुशलं व्रतम् ।
    अद्य मे सफलं जन्म अद्य मे सफलं तपः ।यस्माद्देवगणैर्वन्द्यौ वन्दे ऽहं चरणौ तव ।। ७.३३.११ ॥


###Slōka 12###


    इदं राज्यमिमे पुत्रा इमे दारा इमे वयम् ।
    ब्रह्मन्किं कुर्मि किं कार्यमाज्ञापयतु नो भवान् ।। ७.३३.१२ ॥


###Slōka 13###


    तं धर्मे ऽग्निषु पुत्रेषु शिवं पृष्ट्वा च पार्थिवम् ।
    पुलस्त्योवाच राजानं हैहयानां तथा ऽर्जुनम् ।। ७.३३.१३ ॥


###Slōka 14###


    नरेन्द्राम्बुजपत्राक्ष पूर्णचन्द्रनिभानन ।
    अतुलं ते बलं येन दशग्रीवस्त्वया जितः ।। ७.३३.१४ ॥


###Slōka 15###


    भयाद्यस्योपतिष्ठेतां निष्पन्दौ सागरानिलौ ।
    सो ऽयं मृधे त्वया बद्धः पौत्रो मे रणदुर्जयः ।। ७.३३.१५ ॥


###Slōka 16###


    पुत्रकस्य यशः पीतं नाम विश्रावितं त्वया ।
    मद्वाक्याद्याच्यमानो ऽद्य मुञ्च वत्सं दशाननम् ।। ७.३३.१६ ॥


###Slōka 17###


    पुलस्त्याज्ञां प्रगृह्योचे न किञ्चन वचो ऽर्जुनः ।
    मुमोच वै पार्थिवेन्द्रो राक्षसेन्द्रं प्रहृष्टवत् ।। ७.३३.१७ ॥


###Slōka 18###


    स तं प्रमुच्य त्रिदशारिमर्जुनः प्रपूज्य दिव्याभरणस्रगम्बरैः ।
    अहिंसकं सख्यमुपेत्य साग्निकं प्रणम्य तं ब्रह्मसुतं गृहं ययौ ।। ७.३३.१८ ॥


###Slōka 19###


    पुलस्त्येनापि सन्त्यक्तो राक्षसेन्द्रः प्रतापवान् ।
    परिष्वक्तः कृतातिथ्यो लज्जमानो विनिर्जितः ।। ७.३३.१९ ॥


###Slōka 20###


    पितामहसुतश्चापि पुलस्त्यो मुनिपुङ्गवः ।
    मोचयित्वा दशग्रीवं ब्रह्मलोकं जगाम ह ।। ७.३३.२० ॥


###Slōka 21###


    एवं स रावणः प्राप्तः कार्तवीर्यात्प्रधर्षणम् ।
    पुलस्त्यवचनाच्चापि पुनर्मुक्तो महाबलः ।। ७.३३.२१ ॥


###Slōka 22###


    एवं बलिभ्यो बलिनः सन्ति राघवनन्दन ।
    नावज्ञा हि परे कार्या य इच्छेत् प्रियमात्मनः ।। ७.३३.२२ ॥


###Slōka 23###


    ततः स राजा पिशिताशनानां सहस्रबाहोरुपलभ्य मैत्रीम् ।
    पुनर्नृपाणां कदनं चकार चचार सर्वां पृथिवीं च दर्पात् ।। ७.३३.२३ ।।


