उत्तरकाण्डम्डम्
===============================


## Chapter 30  / सर्गः ३०##


###Slōka 1 / श्लोक १###


    जिते महेन्द्रे ऽतिबले रावणस्य सुतेन वै ।
    प्रजापतिं पुरस्कृत्य ययुर्लङ्कां सुरास्तदा ।। ७.३०.१ ॥


###Slōka 2 / श्लोक २###


    तत्र रावणमासाद्य पुत्रभ्रातृभिरावृतम् ।
    अब्रवीद्गगने तिष्ठन्सामपूर्वं प्रजापतिः ।। ७.३०.२ ॥


###Slōka 3 / श्लोक ३###


    वत्स रावण तुष्टो ऽस्मि पुत्रस्य तव संयुगे ।
    अहो ऽस्य विक्रमौदार्यं तव तुल्यो ऽधिको ऽपि वा ।। ७.३०.३ ॥


###Slōka 4 / श्लोक ४###


    जितं हि भवता सर्वं त्रैलोक्यं स्वेन तेजसा ।
    कृता प्रतिज्ञा सफला प्रीतो ऽस्मि स्वसुतेन वै ।। ७.३०.४ ॥


###Slōka 5 / श्लोक ५###


    अयं च पुत्रो ऽतिबलस्तव रावण वीर्यवान् ।
    जगतीन्द्रजिदित्येव परिख्यातो भविष्यति ।। ७.३०.५ ॥


###Slōka 6 / श्लोक ६###


    बलवान्दुर्जयश्चैव भविष्यत्येव राक्षसः ।
    यं समाश्रित्य ते राजन्स्थापितास्त्रिदशा वशे ।। ७.३०.६ ॥


###Slōka 7 / श्लोक ७###


    तन्मुच्यतां महाबाहो महेन्द्रः पाकशासनः ।
    किञ्चास्य मोक्षणार्थाय प्रयच्छन्तु दिवौकसः ।। ७.३०.७ ॥


###Slōka 8 / श्लोक ८###


    अथाब्रवीन्महातेजा इन्द्रजित्समितिञ्जयः ।
    अमरत्वमहं देव वृणे यद्येष मुच्यते ।। ७.३०.८ ॥


###Slōka 9 / श्लोक ९###


    चतुष्पदां खेचराणामन्येषां वा महौजसाम् ।
    वृक्षगुल्मक्षुपलतातृणोपलमहीभृताम् ।। ७.३०.९ ॥


###Slōka 10 / श्लोक १०###


    सर्वे ऽपि जन्तवो ऽन्योन्यं भेतव्ये सति बिभ्यति ।
    अतो ऽत्र लोके सर्वेषां सर्वस्माच्च भवेद्भयम् ।। ७.३०.१० ॥


###Slōka 11 / श्लोक ११###


    ततो ऽब्रवीन्महातेजा मेघनादं प्रजापतिः ।
    नास्ति सर्वामरत्वं हि कस्यचित्प्राणिनो भुवि ।चतुष्पदः पक्षिणश्च भूतानां वा महौजसाम् ।। ७.३०.११ ॥


###Slōka 12 / श्लोक १२###


    श्रुत्वा पितामहेनोक्तमिन्द्रजित्प्रभुणाव्ययम् ।
    । ७.३०.१२ ॥


###Slōka 13 / श्लोक १३###


    ्वं हि कस्यचित्प्राणिनो भुवि ।
    अथाब्रवीत्स तत्रस्थं मेघनादो महाबलः ।श्रूयतां वा भवेत्सिद्धिः शतक्रतुविमोक्षणे ।। ७.३०.१३ ॥


###Slōka 14 / श्लोक १४###


    ममेष्टं नित्यशो हर्व्यैर्मन्त्रैः सम्पूज्य पावकम् ।
    सङ्ग्राममवतर्त्तुं च शत्रुनिर्जयकाङ्क्षिणः ।। ७.३०.१४ ॥


###Slōka 15 / श्लोक १५###


    अश्वयुक्तो रथो मह्यमुत्तिष्ठेत्तु विभावसोः ।
    तत्स्थस्यामरता स्यान्मे एष मे निश्चयो वरः ।। ७.३०.१५ ॥


###Slōka 16 / श्लोक १६###


    तस्मिन्यद्यसमाप्ते च जप्यहोमे विभावसौ ।
    युध्येयं देव सङ्ग्रामे तदा मे स्याद्विनाशनम् ।। ७.३०.१६ ॥


###Slōka 17 / श्लोक १७###


    सर्वो हि तपसा देव वृणोत्यमरतां पुमान् ।
    विक्रमेण मया त्वेतदमरत्वं प्रवर्तितम् ।। ७.३०.१७ ॥


###Slōka 18 / श्लोक १८###


    एवमस्त्विति तं चाह वाक्यं देवः पितामहः ।
    मुक्तश्चेन्द्रजिता शक्रो गताश्च त्रिदिवं सुराः ।। ७.३०.१८ ॥


###Slōka 19 / श्लोक १९###


    एतस्मिन्नन्तरे राम दीनो भ्रष्टाम्बरद्युतिः ।
    इन्द्रश्चिन्तापरीतात्मा ध्यानतत्परतां गतः ।। ७.३०.१९ ॥


###Slōka 20 / श्लोक २०###


    तं तु दृष्ट्वा तथाभूतं प्राह देवः प्रजापतिः ।
    शतक्रतो किमु पुरा करोति स्म सुदुष्कृतम् ।। ७.३०.२० ॥


###Slōka 21 / श्लोक २१###


    अमरेन्द्र मया बह्व्यः प्रजाः सृष्टास्तथा प्रभो ।
    एकवर्णाः समाभाषा एकरूपाश्च सर्वशः ।। ७.३०.२१ ॥


###Slōka 22 / श्लोक २२###


    तासां नास्ति विशेषो हि दर्शने लक्षणे ऽपि वा ।
    ततो ऽहमेकाग्रमनास्ताः प्रजाः परिचिन्तयम् ।। ७.३०.२२ ॥


###Slōka 23 / श्लोक २३###


    सो ऽहं तासां विशेषार्थं स्त्रियमेकां विनिर्ममे ।
    यद्यत्प्रजानां प्रत्यङ्गं विशिष्टं तत्तदुद्धृतम् ।। ७.३०.२३ ॥


###Slōka 24 / श्लोक २४###


    ततो मया रूपगुणैरहल्या स्त्री विनिर्मिता ।
    हलं नामेह वैरूपं हल्यं तत्प्रभवं भवेत् ।। ७.३०.२४ ॥


###Slōka 25 / श्लोक २५###


    यस्मान्न विद्यते हल्यं तेनाहल्येति विश्रुता ।
    अहल्येति मया शक्र तस्या नाम प्रवर्तितम् ।। ७.३०.२५ ॥


###Slōka 26 / श्लोक २६###


    निर्मितायां च देवेन्द्र तस्यां नार्यां सुरर्षभ ।
    भविष्यतीति कस्यैषा मम चिन्ता ततो ऽभवत् ।। ७.३०.२६ ॥


###Slōka 27 / श्लोक २७###


    त्वं तु शक्र तदा नारीं जानीषे मनसा प्रभो ।
    स्थानाधिकतया पत्नी ममैषेति पुरन्दर ।। ७.३०.२७ ॥


###Slōka 28 / श्लोक २८###


    सा मया न्यासभूता तु गौतमस्य महात्मनः ।
    न्यस्ता बहूनि वर्षाणि तेन निर्यातिता च ह ।। ७.३०.२८ ॥


###Slōka 29 / श्लोक २९###


    ततस्तस्य परिज्ञाय महास्थैर्यं महामुनेः ।
    ज्ञात्वा तपसि सिद्धिं च पत्न्यर्थं स्पर्शिता तदा ।। ७.३०.२९ ॥


###Slōka 30 / श्लोक ३०###


    सङ्क्रुद्धस्त्वं हि धर्मात्मन् गत्वा तस्याश्रमं मुनेः ।
    दृष्टवांश्च तदा तां स्त्रीं दीप्तामग्निशिखामिव ।। ७.३०.३० ॥


###Slōka 31 / श्लोक ३१###


    सा त्वया धर्षिता शक्र कामार्तेन समन्युना ।
    दृष्टस्त्वं च तदा तेन ह्याश्रमे परमर्षिणा ।। ७.३०.३१ ॥


###Slōka 32 / श्लोक ३२###


    ततः क्रुद्धेन तेना ऽसि शप्तः परमतेजसा ।
    गतो ऽसि येन देवेन्द्र दशाभागविपर्ययम् ।। ७.३०.३२ ॥


###Slōka 33 / श्लोक ३३###


    यस्मान्मे धर्षिता पत्नी त्वया वासव निर्भयम् ।
    तस्मात्त्वं समरे राजञ्छत्रुहस्तं गमिष्यसि ।। ७.३०.३३ ॥


###Slōka 34 / श्लोक ३४###


    अयं तु भावो दुर्बुद्धे यस्त्वयेह प्रवर्तितः ।
    मानुषेष्वपि लोकेषु भविष्यति न संशयः ।। ७.३०.३४ ॥


###Slōka 35 / श्लोक ३५###


    तत्रार्धं तस्य यः कर्ता त्वय्यर्धं निपतिष्यति ।
    न च ते स्थावरं स्थानं भविष्यति न संशयः ।। ७.३०.३५ ॥


###Slōka 36 / श्लोक ३६###


    यश्च यश्च सुरेन्द्रः स्याद्ध्रुवः स न भविष्यति ।
    एष शापो मया मुक्त इत्यसौ त्वां तदा ऽब्रवीत् ।। ७.३०.३६ ॥


###Slōka 37 / श्लोक ३७###


    तां तु भार्यां स निर्भर्त्स्य सो ऽब्रवीत्सुमहातपाः ।
    दुर्विनीते विनिध्वंस ममाश्रमसमीपतः ।। ७.३०.३७ ॥


###Slōka 38 / श्लोक ३८###


    रूपयौवनसम्पन्ना यस्मात्त्वमनवस्थिता ।
    तस्माद्रूपवती लोके न त्वमेका भविष्यति ।। ७.३०.३८ ॥


###Slōka 39 / श्लोक ३९###


    रूपं च ते प्रजाः सर्वा गमिष्यन्ति न संशयः ।
    यत्तदेकं समाश्रित्य विभ्रमो ऽयमुपस्थितः ।। ७.३०.३९ ॥


###Slōka 40 / श्लोक ४०###


    तदाप्रभृति भूयिष्ठं प्रजा रूपसमन्विताः ।
    सा तं प्रसादयामास महर्षिं गौतमं तदा ।। ७.३०.४० ॥


###Slōka 41 / श्लोक ४१###


    अज्ञानाद्धर्षिता विप्र त्वद्रूपेण दिवौकसा ।
    न कामकाराद्विप्रर्षे प्रसादं कर्तुमर्हसि ।। ७.३०.४१ ॥


###Slōka 42 / श्लोक ४२###


    अहल्यया त्वेवमुक्तः प्रत्युवाच स गौतमः ।
    उत्पत्स्यति महातेजा इक्ष्वाकूणां महारथः ।। ७.३०.४२ ॥


###Slōka 43 / श्लोक ४३###


    रामो नाम श्रुतो लोके वनं चाप्युपयास्यति ।
    ब्राह्मणार्थे महाबाहुर्विष्णुर्मानुषविग्रहः ।तं द्रक्ष्यसि यदा भद्रे ततः पूता भविष्यसि ।। ७.३०.४३ ॥


###Slōka 44 / श्लोक ४४###


    स हि पावयितुं शक्तस्त्वया यद्दुष्कृतं कृतम् ।
    तस्यातिथ्यं च कृत्वा वै मत्समीपं गमिष्यसि ।। ७.३०.४४ ॥


###Slōka 45 / श्लोक ४५###


    वत्स्यसि त्वं मया सार्धं तदा हि वरवर्णिनि ।
    एवमुक्त्वा स विप्रर्षिराजगाम स्वमाश्रमम् ।। ७.३०.४५ ॥


###Slōka 46 / श्लोक ४६###


    तपश्चाचार सुमहत्सा पत्नी ब्रह्मवादिनः ।
    शापोत्सर्गाद्धि तस्येदं मुनेः सर्वमुपस्थितम् ।। ७.३०.४६ ॥


###Slōka 47 / श्लोक ४७###


    तत्स्मर त्वं महाबाहो दुष्कृतं यत्त्वया कृतम् ।
    तेन त्वं ग्रहणं शत्रोर्यातो नान्येन वासव ।। ७.३०.४७ ॥


###Slōka 48 / श्लोक ४८###


    शीघ्रं वै यज यज्ञं त्वं वैष्णवं सुसमाहितः ।
    पावितस्तेन यज्ञेन यास्यसे त्रिदिवं ततः ।। ७.३०.४८ ॥


###Slōka 49 / श्लोक ४९###


    पुत्रश्च तव देवेन्द्र न विनष्टो महारणे ।
    नीतः सन्निहितश्चैव आर्यकेण महोदधौ ।। ७.३०.४९ ॥


###Slōka 50 / श्लोक ५०###


    एतच्छ्रुत्वा महेन्द्रस्तु यज्ञमिष्ट्वा च वैष्णवम् ।
    पुनस्त्रिदिवमाक्रामदन्वशासच्च देवराट् ।। ७.३०.५० ॥


###Slōka 51 / श्लोक ५१###


    एतदिन्द्रजितो नाम बलं यत्कीर्तितं मया ।
    निर्जितस्तेन देवेन्द्रः प्राणिनो ऽन्ये तु किं पुनः ।। ७.३०.५१ ॥


###Slōka 52 / श्लोक ५२###


    आश्चर्यमिति रामश्च लक्ष्मणश्चाब्रवीत्तदा ।
    अगस्त्यवचनं श्रुत्वा वानरा राक्षसास्तदा ।। ७.३०.५२ ॥


###Slōka 53 / श्लोक ५३###


    विभीषणस्तु रामस्य पार्श्वस्थो वाक्यमब्रवीत् ।
    आश्चर्यं स्मारितो ऽस्म्यद्य यत्तद्दृष्टं पुरातनम् ।। ७.३०.५३ ॥


###Slōka 54 / श्लोक ५४###


    अगस्त्यं त्वब्रवीद्रामः सत्यमेतच्छ्रुतं च मे ।
    । ७.३०.५४ ॥


###Slōka 55 / श्लोक ५५###


    एवं राम समुद्भूतो रावणो लोककण्टकः ।
    सपुत्रो येन सङ्ग्रामे जितः शक्रः सुरेश्वरः ।। ७.३०.५५ ।।


