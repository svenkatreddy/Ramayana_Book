उत्तरकाण्डम्डम्
===============================


## Chapter 13  / सर्गः १३##


###Slōka 1###


    अथ लोकेश्वरोत्सृष्टा तत्र कालेन केनचित् ।
    निद्रा समभवत्तीव्रा कुम्भकर्णस्य रूपिणी ।। ७.१३.१ ॥


###Slōka 2###


    ततो भ्रातरमासीनं कुम्भकर्णो ऽब्रवीद्वचः ।
    निद्रा मां बाधते राजन्कारयस्व ममालयम् ।। ७.१३.२ ॥


###Slōka 3###


    विनियुक्तास्ततो राज्ञा शिल्पिनो विश्वकर्मवत् ।
    विस्तीर्णं योजनं शुभ्रं ततो द्विगुणमायतम् ।। ७.१३.३ ॥


###Slōka 4###


    दर्शनीयं निराबाधं कुम्भकर्णस्य चक्रिरे ।
    स्फाटिकैः काञ्चनैश्चित्रैः स्तम्भैः सर्वत्र शोभितम् ।। ७.१३.४ ॥


###Slōka 5###


    वैडूर्यकृतसोपानं किङ्किणीजालकं तथा ।
    दान्ततोरणविन्यस्तं वज्रस्फटिकवेदिकम् ।। ७.१३.५ ॥


###Slōka 6###


    मनोहरं सर्वसुखं कारयामास राक्षसः ।
    सर्वत्र सुखदं नित्यं मेरोः पुण्यां गुहामिव ।। ७.१३.६ ॥


###Slōka 7###


    तत्र निद्रां समाविष्टः कुम्भकर्णो महाबलः ।
    बहून्यब्दसहस्राणि शयानो न प्रबुद्ध्यते ।। ७.१३.७ ॥


###Slōka 8###


    निद्राभिभूते तु तदा कुम्भकर्णे दशाननः ।
    देवर्षियक्षगन्धर्वान्सञ्जघ्ने हि निरङ्कुशः ।। ७.१३.८ ॥


###Slōka 9###


    उद्यानानि च चित्राणि नन्दनादीनि यानि च ।
    तानि गत्वा सुसङक्रुद्धो भिनत्ति स्म दशाननः ।। ७.१३.९ ॥


###Slōka 10###


    नदीं गज इव क्रीडन्वृक्षान्वायुरिव क्षिपन् ।
    नगान्व्रज्र इवोत्सृष्टो विध्वंसयति राक्षसः ।। ७.१३.१० ॥


###Slōka 11###


    तथावृत्तं तु विज्ञाय दशग्रीवं धनेश्वरः ।
    कुलानुरूपं धर्मज्ञो वृत्तं संस्मृत्य चात्मनः ।। ७.१३.११ ॥


###Slōka 12###


    सौभ्रात्रदर्शनार्थं तु दूतं वैश्रवणस्तदा ।
    लङ्कां सम्प्रेषयामास दशग्रीवस्य वै हितम् ।। ७.१३.१२ ॥


###Slōka 13###


    स गत्वा नगरीं लङ्कामाससाद विभीषणम् ।
    मानितस्तेन धर्मेण पृष्टश्चागमनं प्रति ।। ७.१३.१३ ॥


###Slōka 14###


    पृष्ट्वा च कुशलं राज्ञो ज्ञातीनां च बिभीषणः ।
    सभायां दर्शयामास तमासीनं दशाननम् ।। ७.१३.१४ ॥


###Slōka 15###


    स दृष्ट्वा तत्र राजानं दीप्यमानं स्वतेजसा ।
    जयेति वाचा सम्पूज्य तूष्णीं समभिवर्तत ।। ७.१३.१५ ॥


###Slōka 16###


    तं तत्रोत्तमपर्यङ्के वरास्तरणशोभिते ।
    उपविष्टं दशग्रीवं दूतो वाक्यमथाब्रवीत् ।। ७.१३.१६ ॥


###Slōka 17###


    राजन्वदामि ते सर्वं भ्राता तव यदब्रवीत् ।
    उभयोः सदृशं वीर वृत्तस्य च कुलस्य च ।। ७.१३.१७ ॥


###Slōka 18###


    साधु पर्याप्तमेतावत्कृतश्चारित्रसङ्ग्रहः ।
    साधु धर्मे व्यवस्थानं क्रियतां यदि शक्यते ।। ७.१३.१८ ॥


###Slōka 19###


    दृष्टं मे नन्दनं भग्नमृषयो निहताः श्रुताः ।
    देवतानां समुद्योगस्त्वत्तो राजन्मम श्रुतः ।। ७.१३.१९ ॥


###Slōka 20###


    निराकृतश्च बहुशस्त्वया ऽहं राक्षसाधिप ।
    अपराद्धा हि बाल्याच्च रमणीयाः स्वबान्धवाः ।। ७.१३.२० ॥


###Slōka 21###


    अहं तु हिमवत्पृष्ठं गतो धर्ममुपासितुम् ।
    रौद्रं व्रत्तं समास्थाय नियतो नियतेन्द्रियः ।। ७.१३.२१ ॥


###Slōka 22###


    तत्र देवो मया दृष्टः सह देव्या मया प्रभुः ।
    सव्यं चक्षुर्मया दैवात्तत्र देव्यां निपातितम् ।। ७.१३.२२ ॥


###Slōka 23###


    का न्वियं स्यादिति शुभा न खल्वन्येन हेतुना ।
    रूपं ह्यनुपमं कृत्वा रुद्राणी तत्र तिष्ठति ।। ७.१३.२३ ॥


###Slōka 24###


    देव्या दिव्यप्रभावेण दग्धं सव्यं ममेक्षणम् ।
    रेणुध्वस्तमिव ज्योतिः पिङ्गुलत्वमुपागतम् ।। ७.१३.२४ ॥


###Slōka 25###


    ततो ऽहमन्यद्विस्तीर्णं गत्वा तस्य गिरेस्तटम् ।
    तूष्णीं वर्षशतान्यष्टौ समाधारं महाव्रतम् ।। ७.१३.२५ ॥


###Slōka 26###


    समाप्ते नियमे तस्मिंस्तत्र देवो महेश्वरः ।
    प्रीतः प्रीतेन मनसा प्राह वाक्यमिदं प्रभुः ।। ७.१३.२६ ॥


###Slōka 27###


    पैङ्गल्यं यदवाप्तं हि देव्या रूपनिरीक्षणात् ।
    प्रीतो ऽस्मि तव धर्मज्ञ तपसा नेन सुव्रत ।। ७.१३.२७ ॥


###Slōka 28###


    मया चैतद्व्रतं चीर्णं त्वया चैव धनाधिप ।
    तृतीयः पुरुषो नास्ति यश्चरेव्रतमीदृशम् ।। ७.१३.२८ ॥


###Slōka 29###


    व्रतं सुनिश्चयं ह्येतन्मया ह्युत्पादितं पुरा ।
    तत्सखित्वं मया सौम्य रोचयस्व धनेश्वर ।। ७.१३.२९ ॥


###Slōka 30###


    तपसा निर्जितश्चैव सखा भव ममानघ ।
    देव्या दग्धं प्रभावेण यच्च सव्यं तवेक्षणम् ।। ७.१३.३० ॥


###Slōka 31###


    एकाक्षिपिङ्गलेत्येव नाम स्थास्यति शाश्वतम् ।
    एवं तेन सखित्वं च प्राप्यानुज्ञां च शङ्करात् ।। ७.१३.३१ ॥


###Slōka 32###


    आगत्य च श्रुतो ऽयं मे तव पापविनिश्चयः ।
    । ७.१३.३२ ॥


###Slōka 33###


    तदधर्मिष्ठसंयोगान्निवर्त कुलदूषणात् ।
    चिन्त्यते हि वधोपायः सर्षिसङ्घैः सुरैस्तव ।। ७.१३.३३ ॥


###Slōka 34###


    एवमुक्तो दशग्रीवः क्रुद्धसंरक्तलोचनः ।
    हस्तौ दन्तांश्च सम्पीड्य वाक्यमेतदुवाच ह ।। ७.१३.३४ ॥


###Slōka 35###


    विज्ञातं ते मया दूत वाक्यं यस्य प्रभाषसे ।
    नैतत्त्वमसि नैवासौ भ्रात्रा येनासि चोदितः ।। ७.१३.३५ ॥


###Slōka 36###


    हितं नैष ममैतद्धि ब्रवीति धनरक्षकः ।
    महेश्वरसखित्वं तु मूढ श्रावयते किल ।। ७.१३.३६ ॥


###Slōka 37###


    न चेदं क्षमणीयं मे यदेतद्भाषितं त्वया ।
    यदेतावन्मया कालं दूत तस्य तु मर्षितम् ।। ७.१३.३७ ॥


###Slōka 38###


    न हन्तव्यो गुरुर्ज्येष्ठो मया ऽयमिति मन्यते ।
    तस्य त्विदानीं श्रुत्वा मे वाक्यमेषा कृता मतिः ।। ७.१३.३८ ॥


###Slōka 39###


    त्रीँल्लोकानपि जेष्यामि बाहुवीर्यमुपाश्रितः ।
    । ७.१३.३९ ॥


###Slōka 40###


    एतन्मुहूर्तमेवाहं तस्यैकस्य तु वै कृते ।
    चतुरो लोकपालांस्तान्नयिष्यामि यमक्षयम् ।। ७.१३.४० ॥


###Slōka 41###


    एवमुक्त्वा तु लङ्केशो दूतं खड्गेन जघ्निवान् ।
    ददौ भक्षयितुं ह्येनं राक्षसानां दुरात्मनाम् ।। ७.१३.४१ ॥


###Slōka 42###


    एवं कृतस्वस्त्ययनो रथमारुह्य रावणः ।
    त्रैलोक्यविजयाकाङ्क्षी ययौ यत्र धनेश्वरः ।। ७.१३.४२ ।।


