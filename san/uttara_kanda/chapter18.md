उत्तरकाण्डम्डम्
===============================


## Chapter 18  / सर्गः १८##


###Slōka 1###


    प्रविष्टायां हुताशं तु वेदवत्यां स रावणः ।
    पुष्पकं तु समारुह्य परिचक्राम मेदिनीम् ।। ७.१८.१ ॥


###Slōka 2###


    ततो मरुत्तं नृपतिं यजन्तं सह दैवतैः ।
    उशीरबीजमासाद्य ददर्श स तु रावणः ।। ७.१८.२ ॥


###Slōka 3###


    संवर्तो नाम ब्रह्मर्षिः साक्षाद्भ्राता बृहस्पतेः ।
    याजयामास धर्मज्ञः सर्वैर्देवगणैर्वृतः ।। ७.१८.३ ॥


###Slōka 4###


    दृष्ट्वा देवास्तु तद्रक्षो वरदानेन दुर्जयम् ।
    तिर्यग्योनिं समाविष्टास्तस्य दर्शनभीरवः ।। ७.१८.४ ॥


###Slōka 5###


    इन्द्रो मयूरः संवृत्तो धर्मराजस्तु वायसः ।
    कृकलासो धनाध्यक्षो हंसश्च वरुणो ऽभवत् ।। ७.१८.५ ॥


###Slōka 6###


    अन्येष्वपि गतेष्वेवं देवेष्वरिनिषूदन ।
    रावणः प्राविशद्यज्ञं सारमेय इवाशुचिः ।। ७.१८.६ ॥


###Slōka 7###


    तं च राजानमासाद्य रावणो राक्षसाधिपः ।
    प्राह युद्धं प्रयच्छेति निर्जितो ऽस्मीति वा वद ।। ७.१८.७ ॥


###Slōka 8###


    ततो मरुत्तो नृपतिः को भवानित्युवाच तम् ।
    अपहासं ततो मुक्त्वा रावणो वाक्यमब्रवीत् ।। ७.१८.८ ॥


###Slōka 9###


    अकुतूहलभावेन प्रीतो ऽस्मि तव पार्थिव ।
    धनदस्यानुजं यो मां नावगच्छसि रावणम् ।। ७.१८.९ ॥


###Slōka 10###


    त्रिषु लोकेषु को ऽन्यो ऽस्ति यो न जानाति मे बलम् ।
    भ्रातरं येन निर्जित्य विमानमिदमाहृतम् ।ततो मरुत्तः स नृपस्तं रावणमथाब्रवीत् ।। ७.१८.१० ॥


###Slōka 11###


    धन्यः खलु भवान्येन ज्येष्ठो भ्राता रणे जितः ।
    न त्वया सदृशः श्लाध्यस्त्रिषु लोकेषु विद्यते ।। ७.१८.११ ॥


###Slōka 12###


    नाधर्मसहितं श्लाध्यं तल्लोकं प्रतिसंहितम् ।
    कर्म दौरात्म्यकं कृत्वा श्लाघ्यसे भ्रातृनिर्जयात् ।। ७.१८.१२ ॥


###Slōka 13###


    क त्वं प्राक्केवलं धर्मं चरित्वा लब्धवान्वरम् ।
    श्रूतपूर्वं हि न मया भाषसे यादृशं स्वयम् ।। ७.१८.१३ ॥


###Slōka 14###


    तिष्ठेदानीं न मे जीवन्प्रतियास्यसि दुर्मते ।
    अद्य त्वां निशितैर्बाणैः प्रेषयामि यमक्षयम् ।। ७.१८.१४ ॥


###Slōka 15###


    ततः शरासनं गृह्य सायकांश्च नराधिपः ।
    रणाय निर्ययौ क्रुद्धः संवर्तो मार्गमावृणोत् ।। ७.१८.१५ ॥


###Slōka 16###


    सो ऽब्रवीत्स्नेहसंयुक्तं मरुत्तं तं महानृषिः ।
    श्रोतव्यं यदि मद्वाक्यं सम्प्रहारो न ते क्षमः ।। ७.१८.१६ ॥


###Slōka 17###


    माहेश्वरमिदं सत्रमसमाप्तं कुलं दहेत् ।
    । ७.१८.१७ ॥


###Slōka 18###


    दीक्षितस्य कुतो युद्धं क्रोधित्वं दीक्षिते कुतः ।
    संशयश्च जये नित्यं राक्षसश्च सुदुर्जयः ।। ७.१८.१८ ॥


###Slōka 19###


    स निवृत्तो गुरोर्वाक्यान्मरुत्तः पृथिवीपतिः ।
    विसृज्य सशरं चापं स्वस्थो मखमुखो ऽभवत् ।। ७.१८.१९ ॥


###Slōka 20###


    ततस्तं निर्जितं मत्वा घोषयामास वै शुकः ।
    रावणो जयतीत्युच्चैर्हर्षान्नादं विमुक्तवान् ।। ७.१८.२० ॥


###Slōka 21###


    तान्भक्षयित्वा तत्रस्थान्महर्षीन्यज्ञमागतान् ।
    वितृप्तो रुधिरैस्तेषां पुनः सम्प्रययौ महीम् ।। ७.१८.२१ ॥


###Slōka 22###


    रावणे तु गते देवाः सेन्द्राश्चैव दिवौकसः ।
    ततः स्वां योनिमासाद्य तानि सत्त्वानि चाब्रुवन् ।। ७.१८.२२ ॥


###Slōka 23###


    हर्षात्तदाब्रवीदिन्द्रो मयूरं नीलबर्हिणम् ।
    प्रीतो ऽस्मि तव धर्मज्ञ भुजङ्गाद्धि न ते भयम् ।। ७.१८.२३ ॥


###Slōka 24###


    इदं नेत्रसहस्रं तु यत्त्वद्बर्हे भविष्यति ।
    वर्षमाणे मयि मुदं प्राप्स्यसे प्रीतिलक्षणाम् ।एवमिन्द्रो वरं प्रादान्मयूरस्य सुरेश्वरः ।। ७.१८.२४ ॥


###Slōka 25###


    नीलाः किल पुरा बर्हा मयूराणां नराधिप ।
    सुराधिपाद्वरं प्राप्य गताः सर्वे ऽपि बर्हिणः ।। ७.१८.२५ ॥


###Slōka 26###


    धर्मराजो ऽब्रवीद्राम प्राग्वंशे वायसं स्थितम् ।
    पक्षिंस्तवास्मि सुप्रीतः प्रीतस्य वचनं शृणु ।। ७.१८.२६ ॥


###Slōka 27###


    यथान्ये विविधै रोगै; पीड्यन्ते प्राणिनो मया ।
    ते न ते प्रभविष्यन्ति मयि प्रीते न संशयः ।। ७.१८.२७ ॥


###Slōka 28###


    मृत्युतस्ते भयं नास्ति वरान्मम विहङ्गम ।
    यावत्त्वां न वधिष्यन्ति नरास्तावद्भविष्यसि ।। ७.१८.२८ ॥


###Slōka 29###


    एते मद्विषयस्था वै मानवाः क्षुद्भयार्दिताः ।
    त्वयि भुक्ते तु तृप्तास्ते भविष्यन्ति सबान्धवाः ।। ७.१८.२९ ॥


###Slōka 30###


    वरुणस्त्वब्रवीद्धंसं गङ्गातोयविहारिणम् ।
    श्रूयतां प्रीतिसंयुक्तं वचः पत्ररथेश्वर ।। ७.१८.३० ॥


###Slōka 31###


    वर्णो मनोहरः सौम्यश्चन्द्रमण्डलसन्निभः ।
    भविष्यति तवोदग्रः शुद्धफेनसमप्रभः ।। ७.१८.३१ ॥


###Slōka 32###


    मच्छरीरं समासाद्य कान्तो नित्यं भविष्यसि ।
    प्राप्स्यसे चातुलां प्रीतिमेतन्मे प्रीतिलक्षणम् ।। ७.१८.३२ ॥


###Slōka 33###


    हंसानां हि पुरा राम नीलवर्णः सपाण्डुरः ।
    पक्षा नीलाग्रसंवीताः क्रोडाः शष्पाग्रनिर्मलाः ।। ७.१८.३३ ॥


###Slōka 34###


    अथाब्रवीद्वैश्रवणः कृकलासं गिरौ स्थितम् ।
    हैरण्यं सम्प्रयच्छामि वर्णं प्रीतस्तवाप्यहम् ।। ७.१८.३४ ॥


###Slōka 35###


    सद्रव्यं च शिरो नित्यं भविष्यति तवाक्षयम् ।
    एष काञ्चनको वर्णो मत्प्रीत्या ते भविष्यति ।। ७.१८.३५ ॥


###Slōka 36###


    एवं दत्त्वा वरांस्तेभ्यस्तस्मिन्यज्ञोत्सवे सुराः ।
    निवृत्ताः सह राज्ञा ते पुनः स्वभवनं गताः ।। ७.१८.३६ ।।


