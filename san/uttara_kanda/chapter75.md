उत्तरकाण्डम्डम्
===============================


## Chapter 75  / सर्गः ७५##


###Slōka 1###


    नारदस्य तु तद्वाक्यं श्रुत्वा ऽमृतमयं तदा ।
    प्रहर्षमतुलं लेभे लक्ष्मणं चेदमब्रवीत् ।। ७.७५.१ ॥


###Slōka 2###


    गच्छ सौम्य द्विजश्रेष्ठं समाश्वासय सुव्रतम् ।
    बालस्य तु शरीरं तत्तैलद्रोण्यां निधापय ।। ७.७५.२ ॥


###Slōka 3###


    गन्धैश्च परमोदारैस्तैलैश्चापि सुगन्धिभिः ।
    यथा न क्षीयते बालस्तथा सौम्य विधीयताम् ।। ७.७५.३ ॥


###Slōka 4###


    यथा शरीरो बालस्य गुप्तः सन् शिष्टकर्मणः ।
    विपत्तिः परिभेदो वा न भवेच्च तथा कुरु ।। ७.७५.४ ॥


###Slōka 5###


    एवमादिश्य काकुत्स्थो लक्ष्मणं शुभलक्षणम् ।
    मनसा पुष्पकं दध्यावागच्छेति महायशाः ।। ७.७५.५ ॥


###Slōka 6###


    इङ्गितं स तु विज्ञाय पुष्पको हेमभूषितः ।
    आजगाम मुहूर्तेन समीपे राघवस्य वै ।। ७.७५.६ ॥


###Slōka 7###


    सो ऽब्रवीत्प्रणतो भूत्वा अयमस्मि नराधिप ।
    वश्यस्तव महाबाहो किङ्करः समुपस्थितः ।। ७.७५.७ ॥


###Slōka 8###


    भाषितं रुचिरं श्रुत्वा पुष्पकस्य नराधिपः ।
    अभिवाद्य महर्षींस्तान् विमानं सो ऽध्यरोहत ।। ७.७५.८ ॥


###Slōka 9###


    धनुर्गृहीत्वा तूणी च खड्गं च रुचिरप्रभम् ।
    निक्षिप्य नगरे वीरौ सौमित्रिभरतावुभौ ।। ७.७५.९ ॥


###Slōka 10###


    प्रायात्प्रतीचीं हरितं विचिन्वंश्च ततस्ततः ।
    उत्तरामगमच्छ्रीमान्दिशं हिमवता वृताम् ।। ७.७५.१० ॥


###Slōka 11###


    अपश्यमानस्तत्रापि स्वल्पमप्यथ दुष्कृतम् ।
    पूर्वामपि दिशं सर्वामथो ऽपश्यन्नराधिपः ।। ७.७५.११ ॥


###Slōka 12###


    प्रविशुद्धसमाचारामादर्शतलनिर्मलाम् ।
    पुष्पकस्थो महाबाहुस्तदापश्यन्नराधिपः ।। ७.७५.१२ ॥


###Slōka 13###


    दक्षिणां दिशमाक्रामत्ततो राजर्षिनन्दनः ।
    शैवलस्योत्तरे पार्श्वे ददर्श सुमहत्सरः ।। ७.७५.१३ ॥


###Slōka 14###


    तस्मिन्सरसि तप्यन्तं तापसं सुमहत्तपः ।
    ददर्श राघवः श्रीमाँल्लम्बमानमधोमुखम् ।। ७.७५.१४ ॥


###Slōka 15###


    राघवस्तमुपागम्य तप्यन्तं तप उत्तमम् ।
    उवाच स तदा वाक्यं धन्यस्त्वमसि सुव्रत ।। ७.७५.१५ ॥


###Slōka 16###


    कस्यां योन्यां तपोवृद्ध वर्तसे दृढविक्रम ।
    कौतूहलात्त्वां पृच्छामि रामो दाशरथिर्ह्यहम् ।। ७.७५.१६ ॥


###Slōka 17###


    को ऽर्थो मनीषितस्तुभ्यं स्वर्गलाभः परो ऽथवा ।
    वराश्रयो यदर्थं त्वं तपस्यसि सुदुष्करम् ।यमाश्रित्य तपस्तप्तं श्रोतुमिच्छामि तापस ।। ७.७५.१७ ॥


###Slōka 18###


    ब्राह्मणो वा ऽसि भद्रं ते क्षत्रियो वा ऽसि दुर्जयः ।
    वैश्यस्तृतीयवर्णो वा शूद्रो वा सत्यवाग्भव ।। ७.७५.१८ ।।


###Slōka 19###


    इत्येवमुक्तः स नराधिपेन ह्यवाक्छिरा दाशरथाय तस्मै ।
    उवाच जातिं नृपपुङ्गवाय यत्कारणे चैव तपःप्रयत्नः ।। ७.७५.१९ ।।


