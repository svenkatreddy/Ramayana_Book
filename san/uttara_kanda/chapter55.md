उत्तरकाण्डम्डम्
===============================


## Chapter 55  / सर्गः ५५##


###Slōka 1###


    एष ते नृगशापस्य विस्तरो ऽभिहितो मया ।
    यद्यस्ति श्रवणे श्रद्धा शृणुष्वेहापरां कथाम् ।। ७.५५.१ ॥


###Slōka 2###


    एवमुक्तस्तु रामेण सौमित्रिः पुनरब्रवीत् ।
    तृप्तिराश्चर्यभूतानां कथानां नास्ति मे नृप ।। ७.५५.२ ॥


###Slōka 3###


    लक्ष्मणेनैवमुक्तस्तु राम इक्ष्वाकुनन्दनः ।
    कथां परमधर्मिष्ठां व्याहर्तुमुपचक्रमे ।। ७.५५.३ ॥


###Slōka 4###


    आसीद्राजा निमिर्नाम इक्ष्वाकूणां महात्मनाम् ।
    पुत्रो द्वादशमो वीर्ये धर्मे च परिनिष्ठितः ।। ७.५५.४ ॥


###Slōka 5###


    स राजा वीर्यसम्पन्नः पुरं देवपुरोपमम् ।
    निवेशयामास तदा अभ्याशे गौतमस्य तु ।। ७.५५.५ ॥


###Slōka 6###


    पुरस्य सुकृतं नाम वैजयन्तमिति श्रुतम् ।
    निवेशं यत्र राजर्षिर्निमिश्चक्रे महायशाः ।। ७.५५.६ ॥


###Slōka 7###


    तस्य बुद्धिः समुत्पन्ना निवेश्य सुमहापुरम् ।
    यजेयं दीर्घसत्रेण पितुः प्रह्लादयन्मनः ।। ७.५५.७ ॥


###Slōka 8###


    ततः पितरमामन्त्र्य इक्ष्वाकुं हि मनोः सुतम् ।
    वसिष्ठं वरयामास पूर्वं ब्रह्मर्षिसत्तमम् ।। ७.५५.८ ॥


###Slōka 9###


    अनन्तरं स राजर्षिर्निमिरिक्ष्वाकुनन्दनः ।
    अत्रिमङ्गिरसं चैव भृगुं चैव तपोधनम् ।। ७.५५.९ ॥


###Slōka 10###


    तमुवाच वसिष्ठस्तु निमिं राजर्षिसत्तमम् ।
    वृतो ऽहं पूर्वमिन्द्रेण अन्तरं प्रतिपालय ।। ७.५५.१० ॥


###Slōka 11###


    अनन्तरं महाविप्रो गौतमः प्रत्यपूरयत् ।
    वसिष्ठो ऽपि महातेजा इन्द्रयज्ञमथाकरोत् ।। ७.५५.११ ॥


###Slōka 12###


    निमिस्तु राजा विप्रांस्तान्समानीय नराधिपः ।
    अयजद्धिमवत्पार्श्वे स्वपुरस्य समीपतः ।पञ्चवर्षसहस्राणि राजा दीक्षामुपागमत् ।। ७.५५.१२ ॥


###Slōka 13###


    इन्द्रयज्ञावसाने तु वसिष्ठो भगवनृषिः ।
    सकाशमागतो राज्ञो हौत्रं कर्तुमनिन्दितः ।। ७.५५.१३ ॥


###Slōka 14###


    तदन्तरमथापश्यद्गौतमेनाभिपूरितम् ।
    कोपेन महताविष्टो वसिष्ठो ब्रह्मणः सुतः ।। ७.५५.१४ ॥


###Slōka 15###


    स राज्ञो दर्शनाकाङ्क्षी मुहूर्तं समुपाविशत् ।
    तस्मिन्नहनि राजर्षिर्निद्रया ऽपहृतो भृशम् ।। ७.५५.१५ ॥


###Slōka 16###


    ततो मन्युर्वसिष्ठस्य प्रादुरासीन्महात्मनः ।
    अदर्शनेन राजर्षेर्व्याहर्तुमुपचक्रमे ।। ७.५५.१६ ॥


###Slōka 17###


    यस्मात्त्वमन्यं वृतवान्मामवज्ञाय पार्थिव ।
    चेतनेन विनाभूतो देहस्तव भविष्यति ।। ७.५५.१७ ॥


###Slōka 18###


    ततः प्रबुद्धो राजर्षिः श्रुत्वा शापमुदाहृतम् ।
    ब्रह्मयोनिमथोवाच संरम्भात् क्रोधमूर्च्छितः ।। ७.५५.१८ ॥


###Slōka 19###


    अजानतः शयानस्य क्रोधेन कलुषीकृतः ।
    मुक्तवान्मयि शापाग्निं यमदण्डमिवापरम् ।। ७.५५.१९ ॥


###Slōka 20###


    तस्मात्तवापि ब्रह्मर्षे चेतनेन विना कृतः ।
    देहः सुरुचिरप्रख्यो भविष्यति न संशयः ।। ७.५५.२० ॥


###Slōka 21###


    इति रोषवशादुभौ तदानीमन्योन्यं शपितौ नृपद्विजेन्द्रौ ।
    सहसैव बभूवतुर्विदेहौ तत्तुल्याधिगतप्रभाववन्तौ ।। ७.५५.२१ ।।


