उत्तरकाण्डम्डम्
===============================


## Chapter 22  / सर्गः २२##


###Slōka 1###


    स तस्य तु महानादं श्रुत्वा वैवस्वतः प्रभुः ।
    शत्रुं विजयिनं मेने स्वबलस्य च सङ्क्षयम् ।। ७.२२.१ ॥


###Slōka 2###


    स हि योधान्हतान्मत्वा क्रोधसंरक्तलोचनः ।
    अब्रवीत्त्वरितं सूतं रथो ऽयमुपनीयताम् ।। ७.२२.२ ॥


###Slōka 3###


    तस्य सूतस्तदा दिव्यमुपस्थाप्य महारथम् ।
    स्थितः स च महातेजा ह्यध्यारोहत तं रथम् ।प्राशमुद्गरहस्तश्च मृत्युस्तस्याग्रतः स्थितः ।। ७.२२.३ ॥


###Slōka 4###


    येन सङ्क्षिप्यते सर्वं त्रैलोक्यमिदमव्ययम् ।
    कालदण्डस्तु पार्श्वस्थो मूर्तिमानस्य चाभवत् ।यमप्रहरणं दिव्यं तेजसा ज्वलदग्निमत् ।। ७.२२.४ ॥


###Slōka 5###


    तस्य पार्श्वेषु निच्छिद्राः कालपाशाः प्रतिष्ठिताः ।
    । ७.२२.५ ।।पावकस्पर्शसङ्काशः स्थितो मूर्तश्च मुद्गरः ।। ७.२२.६ ॥


###Slōka 6###


    ततो लोकत्रयं क्षुब्धमकम्पन्त दिवौकसः ।
    कालं दृष्ट्वा तथा क्रुद्धं सर्वलोकभयावहम् ।। ७.२२.७ ॥


###Slōka 7###


    ततः प्रचोदयन्सूतस्तानश्वान्रुचिरप्रभान् ।
    प्रययौ भीमसन्नादो यत्र रक्षःपतिः स्थितः ।। ७.२२.८ ॥


###Slōka 8###


    मुहूर्तेन यमं ते तु हया हरिहयोपमाः ।
    प्रापयन्मनसस्तुल्या यत्र तत्प्रस्तुतं रणम् ।। ७.२२.९ ॥


###Slōka 9###


    दृष्ट्वा तथैव विकृतं रथं मृत्युसमन्वितम् ।
    सचिवा राक्षसेन्द्रस्य सहसा विप्रदुद्रुवुः ।। ७.२२.१० ॥


###Slōka 10###


    लघुसत्त्वतया ते हि नष्टसञ्ज्ञा भयार्दिताः ।
    नेह योद्धुं समर्थाः स्म इत्युक्त्वा प्रययुर्दिशः ।। ७.२२.११ ॥


###Slōka 11###


    स तु तं तादृशं दृष्ट्वा रथं लोकभयावहम् ।
    नाक्षुभ्यत दशग्रीवो न चापि भयमाविशत् ।। ७.२२.१२ ॥


###Slōka 12###


    स तु रावणमासाद्य व्यसृजच्छक्तितोमरान् ।
    यमो मर्माणि सङ्क्रुद्धो रावणस्योपकृन्तत ।। ७.२२.१३ ॥


###Slōka 13###


    रावणस्तु ततः स्वस्थः शरवर्षं मुमोच ह ।
    तस्मिन्वैवस्वतरथे तोयवर्षमिवाम्बुदः ।। ७.२२.१४ ॥


###Slōka 14###


    ततो महाशक्तिशरैः पात्यमानैर्महोरसि (पात्यमानो) ।
    नाशक्नोत्प्रतिकर्तुं स राक्षसः शल्यपीडितः ।। ७.२२.१५ ॥


###Slōka 15###


    एवं नानाप्रहरणैर्यमेनामित्रकर्षिणा ।
    सप्तरात्रं कृतः सङ्ख्ये विसञ्ज्ञो विमुखो रिपुः ।। ७.२२.१६ ॥


###Slōka 16###


    तदासीत्तुमुलं युद्धं यमराक्षसयोर्द्वयोः ।
    जयमाकाङ्क्षतोर्वीर समरेष्वनिवर्तिनोः ।। ७.२२.१७ ॥


###Slōka 17###


    ततो देवाः सगन्धर्वाः सिद्धाश्च परमर्षयः ।
    प्रजापतिं पुरस्कृत्य समेतास्तद्रणाजिरम् ।। ७.२२.१८ ॥


###Slōka 18###


    संवर्त इव लोकानां क्रुध्यतोरभवत्तदा ।
    राक्षसानां च मुख्यस्य प्रेतानामीश्वरस्य च ।। ७.२२.१९ ॥


###Slōka 19###


    राक्षसेन्द्रो ऽपि विस्फार्य चापमिन्द्राशनिप्रभम् ।
    निरन्तरमिवाकाशं कुर्वन्बाणांस्ततो ऽसृजत् ।। ७.२२.२० ॥


###Slōka 20###


    मृत्युं चतुर्भिर्विशिखैः सूतं सप्तभिरार्दयत् ।
    यमं शतसहस्रेण शीघ्रं मर्मस्वताडयत् ।। ७.२२.२१ ॥


###Slōka 21###


    ततः क्रुद्धस्य वदनाद्यमस्य समजायत ।
    ज्वालामाली सनिःश्वासः सधूमः कोपपावकः ।। ७.२२.२२ ॥


###Slōka 22###


    तदाश्चर्यमथो दृष्ट्वा देवदानवसन्निधौ ।
    प्रहर्षितौ सुसंरब्धौ मृत्युकालौ बभूवतुः ।। ७.२२.२३ ॥


###Slōka 23###


    ततो मृत्युः क्रुद्धतरो वैवस्वतमभाषत ।
    मुञ्च मां समरे यावद्धन्मीमं पापराक्षसम् ।नैषा रक्षो भवेदद्य मर्यादा हि निसर्गतः ।। ७.२२.२४ ॥


###Slōka 24###


    हिरण्यकशिपुः श्रीमान्नमुचिः शम्बरस्तथा ।
    विसन्धिर्धूमकेतुश्च बलिर्वैरोचनो ऽपि च ।। ७.२२.२५ ॥


###Slōka 25###


    दम्भुर्दैत्यमहाराजो वृत्रो बाणस्तथैव च ।
    राजर्षयः शास्त्रविदो गन्धर्वाः समहोरगाः ।। ७.२२.२६ ॥


###Slōka 26###


    ऋषयः पन्नगा दैत्या यक्षाश्चाप्यप्सरोगणाः ।
    युगान्तपरिवर्ते च पृथिवी समहार्णवा ।। ७.२२.२७ ॥


###Slōka 27###


    क्षयं नीता महाराज सपर्वतसरिद्द्रुमा ।
    एते चान्ये च बहवो बलवन्तो दुरासदाः ।। ७.२२.२८ ॥


###Slōka 28###


    विनिपन्ना मया दृष्टाः किमुतायं निशाचरः ।
    । ७.२२.२९ ॥


###Slōka 29###


    मुञ्चं मां साधु धर्मज्ञ यावदेनं निहन्म्यहम् ।
    नहि कश्चिन्मया दृष्टो बलवानपि जीवति ।। ७.२२.३० ॥


###Slōka 30###


    बलं मम न खल्वेतन्मर्यादैषा निसर्गतः ।
    स दृष्टो न मया कालं मुहुर्तमापि जीवति ।। ७.२२.३१ ॥


###Slōka 31###


    तस्यैवं वचनं श्रुत्वा धर्मराजः प्रतापवान् ।
    अब्रवीत्तत्र तं मुत्युं त्वं तिष्ठैनं निहन्म्यहम् ।। ७.२२.३२ ॥


###Slōka 32###


    ततः संरक्तनयनः क्रुद्धो वैवस्वतः प्रभुः ।
    कालदण्डममोघं तु तोलयामास पाणिना ।। ७.२२.३३ ॥


###Slōka 33###


    यस्य पार्श्वेषु निखिला कालपाशाः प्रतिष्ठिताः ।
    पावकाशनिसङ्काशो मुद्गरो मूर्तिमान्स्थितः ।। ७.२२.३४ ॥


###Slōka 34###


    दर्शनादेव यः प्राणान्प्राणिनामपकर्षति ।
    किं पुनः स्पृश्यमानस्य पात्यमानस्य वा पुनः ।। ७.२२.३५ ॥


###Slōka 35###


    स ज्वालापरिवारस्तु निर्दहन्निव राक्षसम् ।
    तेन स्पृष्टो बलवता महाप्रहरणो ऽस्फुरत् ।। ७.२२.३६ ॥


###Slōka 36###


    ततो विदुद्रुवुः सर्वे तस्मात्रस्ता रणाजिरे ।
    सुराश्च क्षुभिताः सर्वे दृष्ट्वा दण्डोद्यतं यमम् ।। ७.२२.३७ ॥


###Slōka 37###


    तस्मिन्प्रहर्तुकामे तु यमे दण्डेन रावणम् ।
    यमं पितामहः साक्षाद्दर्शयित्वेदमब्रवीत् ।। ७.२२.३८ ॥


###Slōka 38###


    वैवस्वत महाबाहो न खल्वमितविक्रम ।
    न हन्तव्यस्त्वया तेन दण्डेनैव निशाचरः ।। ७.२२.३९ ॥


###Slōka 39###


    वरः खलु मयैतस्मै दत्तस्त्रिदशपुङ्गव ।
    स त्वया नानृतः कार्यो यन्मया व्याहृतं वचः ।। ७.२२.४० ॥


###Slōka 40###


    यो हि मामनृतं कुर्याद्देवो वा मानुषो ऽपि वा ।
    त्रैलोक्यमनृतं तेन कृतं स्यान्नात्र संशयः ।। ७.२२.४१ ॥


###Slōka 41###


    क्रुद्धेन विप्रमुक्तो ऽयं निर्विशेषं प्रियाप्रिये ।
    प्रजाः संहरते रौद्रो लोकत्रयभयावहः ।। ७.२२.४२ ॥


###Slōka 42###


    अमोघो ह्येष सर्वेषां प्राणिनाममितप्रभः ।
    कालदण्डो मया सृष्टः पूर्वं मृत्युपुरस्कृतः ।। ७.२२.४३ ॥


###Slōka 43###


    तन्न खल्वेष ते सौम्य पात्यो रावणमूर्धनि ।
    नह्यस्मिन्पतिते कश्चिन्मुहूर्तमपि जीवति ।। ७.२२.४४ ॥


###Slōka 44###


    यदि ह्यन्मिन्निपतिते न म्रियेतैष राक्षसः ।
    म्रियते वा दशग्रीवस्तदाप्युभयतो ऽनृतम् ।। ७.२२.४५ ॥


###Slōka 45###


    तन्निवर्तय लङ्केशं द्दण्डमेतं समुद्यतम् ।
    सत्यं च मां कुरुष्वाद्य लोकांस्त्वं यद्यवेक्षसे ।। ७.२२.४६ ॥


###Slōka 46###


    एवमुक्तस्तु धर्मात्मा प्रत्युवाच यमस्तदा ।
    एष व्यावर्तितो दण्डः प्रभविष्णुर्हि नो भवान् ।। ७.२२.४७ ॥


###Slōka 47###


    किं न्विदानीं मया शक्यं कर्तुं रणगतेन हि ।
    न मया यद्ययं शक्यो हन्तुं वरपुरस्कृतः ।। ७.२२.४८ ॥


###Slōka 48###


    एष तस्मात्प्रणश्यामि दर्शनादस्य रक्षसः ।
    इत्युक्त्वा सरथः साश्वस्तत्रैवान्तरधीयत ।। ७.२२.४९ ॥


###Slōka 49###


    दशग्रीवस्तु तं जित्वा नाम विश्राव्य चात्मनः ।
    आरुह्य पुष्पकं भूयो निष्क्रान्तो यमसादनात् ।। ७.२२.५० ॥


###Slōka 50###


    स तु वैवस्वतो देवैः सह ब्रह्मपुरोगमैः ।
    जगाम त्रिदिवं हृष्टो नारदश्च महामुनिः ।। ७.२२.५१ ।।


