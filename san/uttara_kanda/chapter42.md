उत्तरकाण्डम्डम्
===============================


## Chapter 42  / सर्गः ४२##


###Slōka 1###


    स विसृज्य ततो रामः पुष्पकं हेमभूषितम् ।
    प्रविवेश महाबाहुरशोकवनिकां तदा ।। ७.४२.१ ॥


###Slōka 2###


    चन्दनागुरुचूतैश्च तुङ्गकालेयकैरपि ।
    देवदारुवनैश्चापि समन्तादुपशोभिताम् ।। ७.४२.२ ॥


###Slōka 3###


    चम्पकाशोकपुन्नागमधूकपनसासनैः ।
    शोभितां पारिजातैश्च विधूमज्वलनप्रभैः ।। ७.४२.३ ॥


###Slōka 4###


    लोध्रनीपार्जुनैर्नागैः सप्तपर्णातिमुक्तकैः ।
    मन्दारकदलीगुल्मलताजालसमावृताम् ।। ७.४२.४ ॥


###Slōka 5###


    प्रियङ्गुभिः कदम्बैश्च तथा च वकुलैरपि ।
    जम्बूभिर्दाडिमैश्चैव कोविदारैश्च शोभिताम् ।। ७.४२.५ ॥


###Slōka 6###


    सर्वदा कुसुमै रम्यैः फलवद्भिर्मनोरमैः ।
    दिव्यगन्धरसोपेतैस्तरुणाङ्कुरपल्लवैः ।। ७.४२.६ ॥


###Slōka 7###


    तथैव तरुभिर्दिव्यैः शिल्पिभिः परिकल्पितैः ।
    चारुपल्लवपुष्पाढ्यैर्मत्तभ्रमरसङ्कुलैः ।। ७.४२.७ ॥


###Slōka 8###


    कोकिलैर्भृङ्गराजैश्च नानावर्णैश्च पक्षिभिः ।
    शोभितां शतशश्चित्रां चूतवृक्षावतंसकैः ।। ७.४२.८ ॥


###Slōka 9###


    शातकुम्भनिभाः केचित्केचिदग्निशिखोपमाः ।
    नीलाञ्जननिभाश्चान्ये भान्ति तत्रत्यपादपाः ।। ७.४२.९ ॥


###Slōka 10###


    सुरभीणि च पुष्पाणि माल्यानि विविधानि च ।
    दीर्घिका विविधाकाराः पूर्णाः परमवारिणा ।। ७.४२.१० ॥


###Slōka 11###


    माणिक्यकृतसोपानाः स्फाटिकान्तरकुट्टिमाः ।
    फुल्लपद्मोत्पलवनाश्चक्रवाकोपशोभिताः ।। ७.४२.११ ॥


###Slōka 12###


    दात्यूहशुकसङ्घुष्टा हंससारसनादिताः ।
    तरुभिः पुष्पवद्भिश्च तीरजैरुपशोभिताः ।। ७.४२.१२ ॥


###Slōka 13###


    प्राकारैर्विविधाकारैः शोभिताश्च शिलातलैः ।
    तत्रैव च वनोद्देशे वैडूर्यमणिसन्निभैः ।। ७.४२.१३ ॥


###Slōka 14###


    शाद्वलैः परमोपेतां पुष्पितद्रुमकाननाम् ।
    तत्र सङ्घर्षजातानां वृक्षाणां पुष्पशालिनाम् ।। ७.४२.१४ ॥


###Slōka 15###


    प्रस्तराः पुष्पशबला नभस्तारागणैरिव ।
    नन्दनं हि यथेन्द्रस्य ब्राह्मं चैत्ररथं यथा ।तथाभूतं हि रामस्य काननं सन्निवेशनम् ।। ७.४२.१५ ॥


###Slōka 16###


    बह्वासनगृहोपेतां लतागृहसमावृताम् ।
    अशोकवनिकां स्फीतां प्रविश्य रघुनन्दनः ।। ७.४२.१६ ॥


###Slōka 17###


    आसने च शुभाकारे पुष्पप्रकरभूषिते ।
    कुशास्तरणसंस्तीर्णे रामः सन्निषसाद ह ।। ७.४२.१७ ॥


###Slōka 18###


    सीतामादायं हस्तेन मधुमैरेयकं शुचि ।
    पाययामास काकुत्स्थः शचीमिव पुरन्दरः ।। ७.४२.१८ ॥


###Slōka 19###


    मांसानि च समृष्टानि फलानि विविधानि च ।
    रामस्याभ्यवहारार्थं किङ्करास्तूर्णमाहरन् ।। ७.४२.१९ ॥


###Slōka 20###


    उपानृत्यंश्च राजानं नृत्यगीतविशारदाः ।
    बालाश्च रूपवत्यश्च स्त्रियः पानवशानुगाः ।। ७.४२.२० ॥


###Slōka 21###


    मनोभिरामा रामास्ता रामो रमयतां वरः ।
    रमयामास धर्मात्मा नित्यं परमभूषितः ।। ७.४२.२१ ॥


###Slōka 22###


    स तया सीतया सार्धमासीनो विरराज ह ।
    अरुन्धत्या सहासीनो वसिष्ठ इव तेजसा ।। ७.४२.२२ ॥


###Slōka 23###


    एवं रामो मुदा युक्तः सीतां सुरसुतोपमाम् ।
    रमयामास वैदेहीमहन्यहनि देववत् ।। ७.४२.२३ ॥


###Slōka 24###


    तथा तयोर्विहरतोः सीताराघवयोश्चिरम् ।
    अत्यक्रामच्छुभः कालः शैशिरो भोगदः सदा ।। ७.४२.२४ ॥


###Slōka 25###


    दशवर्षसहस्राणि गतानि सुमहात्मनोः ।
    प्राप्तयोर्विविधान्भोगानतीतः शिशिरागमः ।। ७.४२.२५ ॥


###Slōka 26###


    पूर्वाह्णे धर्मकार्याणि कृत्वा धर्मेण धर्मवित् ।
    शेषं दिवसभागार्धमन्तःपुरगतो ऽभवत् ।। ७.४२.२६ ॥


###Slōka 27###


    सीतापि देवकार्याणि कृत्वा पौर्वाह्णिकानि वै ।
    श्वश्रूणामकरोत्पूजां सर्वासामविशेषतः ।। ७.४२.२७ ॥


###Slōka 28###


    अभ्यगच्छत्ततो रामं विचित्राभरणाम्बरा ।
    त्रिविष्टपे सहस्राक्षमुपविष्टं यथा शची ।। ७.४२.२८ ॥


###Slōka 29###


    दृष्ट्वा तु राघवः पत्नीं कल्याणेन समन्विताम् ।
    प्रहर्षमतुलं लेभे साधु साध्विति चाब्रवीत् ।। ७.४२.२९ ॥


###Slōka 30###


    अब्रवीच्च वरारोहां सीतां सुरसुतोपमाम् ।
    अपत्यलाभो वैदेहि त्वयि मे समुपस्थितः ।। ७.४२.३० ॥


###Slōka 31###


    किमिच्छसि वरारोहे कामः किं क्रियतां तव ।
    । ७.४२.३१ ॥


###Slōka 32###


    स्मितं कृत्वा तु वैदेही रामं वाक्यमथाब्रवीत् ।
    तपोवनानि पुण्यानि द्रष्टुमिच्छामि राघव ।। ७.४२.३२ ॥


###Slōka 33###


    गङ्गातीरोपविष्टानामृषीणामुग्रतेजसाम् ।
    फलमूलाशिनां देव पादमूलेषु वर्तितुम् ।। ७.४२.३३ ॥


###Slōka 34###


    एष मे परमः कामो यन्मूलफलभोजिनाम् ।
    अप्येकरात्रं काकुत्स्थ निवसेयं तपोवने ।। ७.४२.३४ ॥


###Slōka 35###


    तथेति च प्रतिज्ञातं रामेणाक्लिष्टकर्मणा ।
    विस्रब्धा भव वैदेहि श्वो गमिष्यस्यसंशयम् ।। ७.४२.३५ ॥


###Slōka 36###


    एवमुक्त्वा तु काकुत्स्थो मैथिलीं जनकात्मजाम् ।
    मध्यकक्षान्तरं रामो निर्जगाम सुहृद्वृतः ।। ७.४२.३६ ।।


