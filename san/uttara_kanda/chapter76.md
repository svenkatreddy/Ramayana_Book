उत्तरकाण्डम्डम्
===============================


## Chapter 76  / सर्गः ७६##


###Slōka 1###


    तस्य तद्वचनं श्रुत्वा रामस्याक्लिष्टकर्मणः ।
    अवाक्छिरास्तथाभूत्वा वाक्यमेतदुवाच ह ।। ७.७६.१ ॥


###Slōka 2###


    शूद्रयोन्यां प्रसूतो ऽस्मि शम्बूको नाम नामतः ।
    देवत्वं पार्थये राम सशरीरो महायशः ।। ७.७६.२ ॥


###Slōka 3###


    न मिथ्या ऽहं वदे राम देवलोकजिगीषया ।
    शूद्रं मां विद्धि काकुत्स्थ तप उग्रं समास्थितम् ।। ७.७६.३ ॥


###Slōka 4###


    भाषतस्तस्य शूद्रस्य खड्गं सुरुचिरप्रभम् ।
    निष्कृष्य कोशाद्विमलं शिरश्चिच्छेद राघवः ।। ७.७६.४ ॥


###Slōka 5###


    तस्मिञ्छूद्रे हते देवाः सेन्द्राः साग्निपुरोगमाः ।
    साधु साध्विति काकुत्स्थं प्रशशंसुर्मुहुर्मुहुः ।। ७.७६.५ ॥


###Slōka 6###


    पुष्पवृष्टिर्महत्यासीद्दिव्यानां सुसुगन्धिनाम् ।
    पुष्पाणां वायुमुक्तानां सर्वतः प्रपपात ह ।। ७.७६.६ ॥


###Slōka 7###


    सुप्रीताश्चाब्रुवन्रामं देवाः सत्यपराक्रमम् ।
    सुरकार्यमिदं सौम्य सुकृतं ते महामते ।। ७.७६.७ ॥


###Slōka 8###


    गृहाण च वरं सौम्य यत्त्वमिच्छस्यरिन्दम ।
    स्वर्गभाङ्नहि शूद्रो ऽयं त्वत्कृते रघुनन्दन ।। ७.७६.८ ॥


###Slōka 9###


    देवानां भाषितं श्रुत्वा राघवः सुसमाहितः ।
    उवाच प्राञ्जलिर्वाक्यं सहस्राक्षं पुरन्दरम् ।। ७.७६.९ ॥


###Slōka 10###


    यदि देवाः प्रसन्ना मे द्विजपुत्रः स जीवतु ।
    दिशन्तु वरमेतं मे इप्सितं परमं मम ।। ७.७६.१० ॥


###Slōka 11###


    ममापचाराद्यातो ऽसौ ब्राह्मणस्यैकपुत्रकः ।
    अप्राप्तकालः कालेन नीतो वैवस्वतक्षयम् ।। ७.७६.११ ॥


###Slōka 12###


    तं जीवयथ भद्रं वो नानृतं कर्तुमर्हथ ।
    द्विजस्य संश्रुतो ऽर्थो मे जीवयिष्यामि ते सुतम् ।। ७.७६.१२ ॥


###Slōka 13###


    राघवस्य तु तद्वाक्यं श्रुत्वा विबुधसत्तमाः ।
    प्रत्युचू राघवं प्रीता देवाः प्रीतिसमन्वितम् ।। ७.७६.१३ ॥


###Slōka 14###


    निर्वृतो भव काकुत्स्थ सो ऽस्मिन्नहनि बालकः ।
    जीवितं प्राप्तवान्भूयः समेतश्चापि बन्धुभिः ।। ७.७६.१४ ॥


###Slōka 15###


    यस्मिन्मुहूर्ते काकुत्स्थ शूद्रो ऽयं विनिपातितः ।
    तस्मिन्मुहूर्ते बालो ऽसौ जीवेन समयुज्यत ।। ७.७६.१५ ॥


###Slōka 16###


    स्वस्ति प्राप्नुहि भद्रं ते साधु याम नरर्षभ ।
    अगस्त्यस्याश्रमपदं द्रष्टुमिच्छाम राघव ।। ७.७६.१६ ॥


###Slōka 17###


    तस्य दीक्षा समाप्ता हि ब्रह्मर्षेः सुमहाद्युतेः ।
    द्वादशं हि गतं वर्षं जलशय्यां समासतः ।। ७.७६.१७ ॥


###Slōka 18###


    काकुत्स्थ तद्गमिष्यामो मुनिं समभिनन्दितुम् ।
    त्वं चाप्यागच्छ भद्रं ते द्रष्टुं तमृषिसत्तमम् ।। ७.७६.१८ ॥


###Slōka 19###


    स तथेति प्रतिज्ञाय देवानां रघुनन्दनः ।
    आरुरोह विमानं तं पुष्पकं हेमभूषितम् ।। ७.७६.१९ ॥


###Slōka 20###


    ततो देवाः प्रयातास्ते विमानैर्बहुविस्तरैः ।
    रामो ऽप्यनुजगामाशु कुम्भयोनेस्तपोवनम् ।। ७.७६.२० ॥


###Slōka 21###


    दृष्ट्वा तु देवान्सम्प्राप्तानगस्त्यस्तपसां निधिः ।
    अर्चयामास धर्मात्मा सर्वांस्तानविशेषतः ।। ७.७६.२१ ॥


###Slōka 22###


    प्रतिगृह्य ततः पूजां सम्पूज्य च महामुनिम् ।
    जग्मुस्ते त्रिदशा हृष्टा नाकपृष्ठं सहानुगैः ।। ७.७६.२२ ॥


###Slōka 23###


    गतेषु तेषु काकुत्स्थः पुष्पकादवरुह्य च ।
    ततो ऽभिवादयामास ह्यगस्त्यमृषिसत्तमम् ।। ७.७६.२३ ॥


###Slōka 24###


    सो ऽभिवाद्य महात्मानं ज्वलन्तमिव तेजसा ।
    आतिथ्यं परमं प्राप्य निषसाद नराधिपः ।। ७.७६.२४ ॥


###Slōka 25###


    तमुवाच महातेजाः कुम्भयोनिर्महातपाः ।
    स्वागतं ते नरश्रेष्ठ दिष्ट्या प्राप्तो ऽसि राघव ।। ७.७६.२५ ॥


###Slōka 26###


    त्वं मे बहुमतो राम गुणैर्बहुभिरुत्तमैः ।
    अतिथिः पूजनीयश्च मम नित्यं हृदि स्थितः ।। ७.७६.२६ ॥


###Slōka 27###


    सुरा हि कथयन्ति त्वामागतं शूद्रघातिनम् ।
    ब्राह्मणस्य तु धर्मेण त्वया जीवापितः सुतः ।। ७.७६.२७ ॥


###Slōka 28###


    उष्यतां चेह रजनी सकाशे मम राघव ।
    प्रभाते पुष्पकेण त्वं गन्ता ऽसि पुरमेव हि ।। ७.७६.२८ ॥


###Slōka 29###


    त्वं हि नारायणः श्रीमांस्त्वयि सर्वं प्रतिष्ठितम् ।
    त्वं प्रभुः सर्वदेवानां पुरुषस्त्वं सनातनः ।। ७.७६.२९ ॥


###Slōka 30###


    इदं चाभरणं सौम्य निर्मितं विश्वकर्मणा ।
    दिव्यं दिव्येन वपुषा दीप्यमानं स्वतेजसा ।प्रतिगृह्णीष्व काकुत्स्थ मत्प्रियं कुरु राघव ।। ७.७६.३० ॥


###Slōka 31###


    दत्तस्य हि पुनर्दाने सुमहत्फलमुच्यते ।
    भरणे हि भवान् शक्तः सेन्द्राणां मरुतामपि ।। ७.७६.३१ ॥


###Slōka 32###


    त्वं हि शक्तस्तारयितुं सेन्द्रानपि दिवौकसः ।
    तस्मात्प्रदास्ये विधिवत्तत्प्रतीच्छ नराधिप ।। ७.७६.३२ ॥


###Slōka 33###


    दिव्यमाभरणं चित्रं प्रदीप्तमिव भास्करम् ।
    । ७.७६.३३ ॥


###Slōka 34###


    अथोवाच महात्मानमिक्ष्वाकूणां महारथः ।
    रामो मतिमतां श्रेष्ठः क्षत्रधर्ममनुस्मरन् ।। ७.७६.३४ ॥


###Slōka 35###


    प्रतिग्रहो ऽयं भगवन्ब्राह्मणस्याविगर्हितः ।
    गृह्णीयां क्षत्रियो ऽहं वै कथं ब्राह्मणपुङ्गव ।। ७.७६.३५ ॥


###Slōka 36###


    ब्राह्मणेन विशेषेण दत्तं तद्वक्तुमर्हसि ।
    एवमुक्तस्तु रामेण प्रत्युवाच महानृषिः ।। ७.७६.३६ ॥


###Slōka 37###


    आसन्कृतयुगे राम ब्रह्मभूते पुरायुगे ।
    अपार्थिवाः प्रजाः सर्वाः सुराणां तु शतक्रतुः ।। ७.७६.३७ ॥


###Slōka 38###


    ताः प्रजा देवदेवेशं राजार्थं समुपाद्रवन् ।
    सुराणां स्थापितो राजा त्वया देव शतक्रतुः ।। ७.७६.३८ ॥


###Slōka 39###


    प्रयच्छ नो हि लोकेश पार्थिवं नरपुङ्गवम् ।
    यस्मै पूजां प्रयुञ्जाना धूतपापाश्चरेमहि ।न वसामो विना राज्ञा एष नो निश्चयः परः ।। ७.७६.३९ ॥


###Slōka 40###


    प्रजानां वचनं श्रुत्वा निश्चयित्वा ऽर्थमुत्तमम् ।
    । ७.७६.४० ॥


###Slōka 41###


    ततो ब्रह्मा सुरश्रेष्ठो लोकपालान्सवासवान् ।
    समाहूयाब्रवीत्सर्वांस्तेजोभागान्प्रयच्छत ।। ७.७६.४१ ॥


###Slōka 42###


    ततो ददुर्लोकपालाः सर्वे भागान्स्वतेजसः ।
    अक्षुपच्च ततो ब्रह्मा यतो जातः क्षुपो नृपः ।। ७.७६.४२ ॥


###Slōka 43###


    तं ब्रह्मा लोकपालानां सहांशैः समयोजयत् ।
    ततो ददौ नृपं तासां प्रजानामीश्वरं क्षुपम् ।। ७.७६.४३ ॥


###Slōka 44###


    तत्रैन्द्रेण च भागेन महीमाज्ञापयन्नृपः ।
    वारुणेन तु भागेन वपुः पुष्यति पार्थिवः ।। ७.७६.४४ ॥


###Slōka 45###


    कौबेरेण तु भागेन वित्तमासां ददौ तदा ।
    यस्तु याम्यो ऽभवद्भागस्तेन शास्ति स्म स प्रजाः ।। ७.७६.४५ ॥


###Slōka 46###


    तत्रैन्द्रेण नरश्रेष्ठ भागेन रघुनन्दन ।
    प्रतिगृह्णीष्व भद्रं ते तारणार्थं मम प्रभो ।। ७.७६.४६ ॥


###Slōka 47###


    तस्य तद्वचनं श्रुत्वा ऋषेः परमधार्मिकम् ।
    तद्रामः प्रतिजग्राह मुनेराभरणं वरम् ।। ७.७६.४७ ॥


###Slōka 48###


    प्रतिगृह्य ततो रामस्तदाभरणमुत्तमम् ।
    आगमं तस्य दीप्तस्य प्रष्टुमेवोपचक्रमे ।। ७.७६.४८ ॥


###Slōka 49###


    अत्यद्भुतमिदं दिव्यं वपुषा युक्तमुत्तमम् ।
    कथं वा भगवता प्राप्तं कुतो वा केन वा हृतम् ।। ७.७६.४९ ॥


###Slōka 50###


    कुतूहलितया ब्रह्मन्पृच्छामि त्वां महायशः ।
    आश्चर्याणां बहूनां हि निधिः परमको भवान् ।। ७.७६.५० ॥


###Slōka 51###


    एवं ब्रुवति काकुत्स्थे मुनिर्वाक्यमथाब्रवीत् ।
    शृणु राम यथावृत्तं पुरा त्रेतायुगे युगे ।। ७.७६.५१ ॥


###Slōka 52###


    रमणीयप्रदेशे ऽस्मिन् वने यद्दृष्टवानहम् ।
    आश्चर्यं मे महाबाहो दानमाश्रित्य केवलम् ।। ७.७६.५२ ।।


