उत्तरकाण्डम्डम्
===============================


## Chapter 60  / सर्गः ६०##


###Slōka 1###


    तयोः संवदतोरेवं रामलक्ष्मणयोस्तदा ।
    वासन्तिकी निशा प्राप्ता न शीता न च घर्मदा ।। ७.६०.१ ॥


###Slōka 2###


    ततः प्रभाते विमले कृतपौर्वाह्णिकक्रियः ।
    अभिचक्राम काकुत्स्थो दर्शनं पौरकार्यवित् ।। ७.६०.२ ॥


###Slōka 3###


    ततः सुमन्त्रस्त्वागम्य राघवं वाक्यमब्रवीत् ।
    एते प्रतिहता राजन्द्वारि तिष्ठन्ति तापसाः ।। ७.६०.३ ॥


###Slōka 4###


    भार्गवच्यवनं चैव पुरस्कृत्य महर्षयः ।
    दर्शनं ते महाराज्ञश्चोदयन्ति कृतत्वराः ।प्रीयमाणा नरव्याघ्र यमुनातीरवासिनः ।। ७.६०.४ ॥


###Slōka 5###


    तस्य तद्वचनं श्रुत्वा रामः प्रोवाच धर्मवित् ।
    प्रवेश्यन्तां महाभागा भार्गवप्रमुखा द्विजाः ।। ७.६०.५ ॥


###Slōka 6###


    राज्ञस्त्वाज्ञां पुरस्कृत्य द्वाःस्थो मूर्ध्नि कृताञ्जलिः ।
    प्रवेशयामास तदा तापसान्सुदुरासदान् ।। ७.६०.६ ॥


###Slōka 7###


    शतं समधिकं तत्र दीप्यमानं स्वतेजसा ।
    प्रविष्टं राजभवनं तापसानां महात्मनाम् ।। ७.६०.७ ॥


###Slōka 8###


    ते द्विजाः पूर्णकलशैः सर्वतीर्थाम्बुसत्कृतैः ।
    गृहीत्वा फलमूलं च रामस्याभ्याहरन्बहु ।। ७.६०.८ ॥


###Slōka 9###


    प्रतिगृह्य तु तत्सर्वं रामः प्रीतिपुरस्कृतः ।
    तीर्थोदकानि सर्वाणि फलानि विविधानि च ।। ७.६०.९ ॥


###Slōka 10###


    उवाच च महाबाहुः सर्वानेव महामुनीन् ।
    इमान्यासनमुख्यानि यथार्हमुपविश्यताम् ।। ७.६०.१० ॥


###Slōka 11###


    रामस्य भाषितं श्रुत्वा सर्व एव महर्षयः ।
    बृसीषु रुचिराख्यासु निषेदुः काञ्चनीषु ते ।। ७.६०.११ ॥


###Slōka 12###


    उपविष्टानृषींस्तत्र दृष्ट्वा परपुरञ्जयः ।
    प्रयतः प्राञ्जलिर्भूत्वा राघवो वाक्यमब्रवीत् ।। ७.६०.१२ ॥


###Slōka 13###


    किमागमनकार्यं वः किं करोमि समाहितः ।
    आज्ञाप्यो ऽहं महर्षीणां सर्वकामकरः सुखम् ।। ७.६०.१३ ॥


###Slōka 14###


    इदं राज्यं च सकलं जीवितं च हृदि स्थितम् ।
    सर्वमेतद्द्विदार्थं मे सत्यमेतद्ब्रवीमि वः ।। ७.६०.१४ ॥


###Slōka 15###


    तस्य तद्वचनं श्रुत्वा साधुकारो महानभूत् ।
    ऋषीणामुग्रतपसां यमुनातीरवासिनाम् ।। ७.६०.१५ ॥


###Slōka 16###


    ऊचुश्च ते महात्मानो हर्षेण महता वृताः ।
    उपपन्नं नरश्रेष्ठ तवैव भुवि नान्यतः ।। ७.६०.१६ ॥


###Slōka 17###


    बहवः पार्थिवा राजन्नतिक्रान्ता महाबलाः ।
    कार्यस्य गौरवं मत्वा प्रतिज्ञां नाभ्यरोचयन् ।। ७.६०.१७ ॥


###Slōka 18###


    त्वया पुनर्ब्राह्मणगौरवादियं कृता प्रतिज्ञा ह्यनवेक्ष्य कारणम् ।
    ततश्च कर्ता ह्यसि नात्र संशयो महाभयात्ऺत्रातुमृषींस्त्वमर्हसि ।। ७.६०.१८ ।।


