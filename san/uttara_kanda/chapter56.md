उत्तरकाण्डम्डम्
===============================


## Chapter 56  / सर्गः ५६##


###Slōka 1###


    रामस्य भाषितं श्रुत्वा लक्ष्मणः परवीरहा ।
    उवाच प्राञ्जलिर्वाक्यं राघवं दीप्ततेजसम् ।। ७.५६.१ ॥


###Slōka 2###


    निक्षिप्तदेहौ काकुत्स्य कथं तौ द्विजपार्थिवौ ।
    पुनर्देहेन संयोगं जग्मतुर्देवसम्मतौ ।। ७.५६.२ ॥


###Slōka 3###


    लक्ष्मणेनैवमुक्तस्तु रामश्चेक्ष्वाकुनन्दनः ।
    प्रत्युवाच महातेजा लक्ष्मणं पुरुषर्षभः ।। ७.५६.३ ॥


###Slōka 4###


    तौ परस्परशापेन देहावुत्सृज्य धार्मिकौ ।
    अभूतां नृपविप्रर्षी वायुभूतौ तपोधनौ ।। ७.५६.४ ॥


###Slōka 5###


    अशरीरः शरीरस्य कृते ऽन्यस्य महामुनिः ।
    वसिष्ठः सुमहातेजा जगाम पितुरन्तिकम् ।। ७.५६.५ ॥


###Slōka 6###


    सो ऽभिवाद्य ततः पादौ देवदेवस्य धर्मवित् ।
    पितामहमथोवाच वायुभूत इदं वचः ।। ७.५६.६ ॥


###Slōka 7###


    भगवन्निमिशापेन विदेहत्वमुपागमम् ।
    लोकनाथ महादेव अण्डजो ऽपि त्वमब्जजः ।। ७.५६.७ ॥


###Slōka 8###


    सर्वेषां देहहीनानां महद्दुःखं भविष्यति ।
    लुप्यन्ते सर्वकार्यणि हीनदेहस्य वै प्रभो ।देहस्यान्यस्य सद्भावे प्रसादं कर्तुमर्हसि ।। ७.५६.८ ॥


###Slōka 9###


    तमुवाच ततो ब्रह्मा स्वयम्भूरमितप्रभः ।
    मित्रावरुणजं तेज प्रविश त्वं महायशः ।। ७.५६.९ ॥


###Slōka 10###


    अयोनिजस्त्वं भविता तत्रापि द्विजसत्तम ।
    धर्मेण महता युक्तः पुनरेष्यसि मे वशम् ।। ७.५६.१० ॥


###Slōka 11###


    एवमुक्तस्तु देवेन चाभिवाद्य प्रदक्षिणम् ।
    कृत्वा पितामहं तूर्णं प्रययौ वरुणालयम् ।। ७.५६.११ ॥


###Slōka 12###


    तमेव कालं मित्रो ऽपि वरुणत्वमकारयत् ।
    क्षीरोदेन सहोपेतः पूज्यमानः सुरोत्तमैः ।। ७.५६.१२ ॥


###Slōka 13###


    एतस्मिन्नेव काले तु उर्वशी परमाप्सराः ।
    यदृच्छया तमुद्देशमाययौ सखिभिर्वृता ।। ७.५६.१३ ॥


###Slōka 14###


    तां दृष्ट्वा रूपसम्पन्नां क्रीडन्तीं वरुणालये ।
    आविशत्परमो हर्षो वरुणं चोर्वशीकृते ।। ७.५६.१४ ॥


###Slōka 15###


    स तां पद्मपलाशाक्षीं पूर्णचन्द्रनिभाननाम् ।
    वरुणो वरयामास मैथुनायाप्सरोवराम् ।। ७.५६.१५ ॥


###Slōka 16###


    प्रत्युवाच ततः सा तु वरुणं प्राञ्जलिः स्थिता ।
    मित्रेणाहं वृता साक्षात्पूर्वमेव सुरेश्वर ।। ७.५६.१६ ॥


###Slōka 17###


    वरुणस्त्वब्रवीद्वाक्यं कन्दर्पशरपीडितः ।
    इदं तेजः समुत्स्रक्ष्ये कुम्भे ऽस्मिन्देवनिर्मिते ।। ७.५६.१७ ॥


###Slōka 18###


    एवमुत्सृज्य सुश्रोणि त्वय्यहं वरवर्णिनि ।
    कृतकामो भविष्यामि यदि नेच्छसि सङ्गमम् ।। ७.५६.१८ ॥


###Slōka 19###


    तस्य तल्लोकपालस्य वरुणस्य सुभाषितम् ।
    उर्वशी परमप्रीता श्रुत्वा वाक्यमुवाच ह ।। ७.५६.१९ ॥


###Slōka 20###


    काममेतद्भवत्वेवं हृदयं मे त्वयि स्थितम् ।
    भावश्चाप्यधिकस्तुभ्यं देहो मित्रस्य तु प्रभो ।। ७.५६.२० ॥


###Slōka 21###


    उर्वश्या एवमुक्तस्तु रेतस्तन्महदद्भुतम् ।
    ज्वलदग्निशिखाप्रख्यं तस्मिन्कुम्भे ह्यपासृजत् ।। ७.५६.२१ ॥


###Slōka 22###


    उर्वशी त्वगमत्तत्र मित्रो वै यत्र देवता ।
    तां तु मित्रः सुसङ्क्रम्य उर्वशीमिदमब्रवीत् ।। ७.५६.२२ ॥


###Slōka 23###


    मया निमन्त्रिता पूर्वं कस्मात्त्वमवसर्जिता ।
    पतिमन्यं वृतवती तस्मात्त्वं दुष्टचारिणी ।। ७.५६.२३ ॥


###Slōka 24###


    अनेन दुष्कृतेन त्वं मत्क्रोधकलुषीकृता ।
    मनुष्यलोकमास्थाय कञ्चित्कालं निवत्स्यसि ।। ७.५६.२४ ॥


###Slōka 25###


    बुधस्य पुत्रो राजर्षिः काशीराजः पुरूरवाः ।
    तमद्य गच्छ दुर्बुद्धे स ते भर्ता भविष्यति ।। ७.५६.२५ ॥


###Slōka 26###


    ततः सा शापदोषेण पुरूरवसमभ्यगात् ।
    प्रतियाते पुरूरवं बुधस्यात्मजमौरसम् ।। ७.५६.२६ ॥


###Slōka 27###


    तस्य जज्ञे ततः श्रीमानायुः पुत्रो महाबलः ।
    नहुषो यस्य पुत्रस्तु बभूवेन्द्रसमद्युतिः ।। ७.५६.२७ ॥


###Slōka 28###


    वज्रमुत्सृज्य वृत्राय भ्रान्ते ऽथ त्रिदिवेश्वरे ।
    शतं वर्षसहस्राणि येनेन्द्रत्वं प्रशासितम् ।। ७.५६.२८ ॥


###Slōka 29###


    सा तेन शापेन जगाम भूमिं तदोर्वशी चारुदती सुनेत्रा ।
    बहूनि वर्षाण्यवसच्च सुभ्रूः शापक्षयादिन्द्रसदो ययौ च ।। ७.५६.२९ ।।


