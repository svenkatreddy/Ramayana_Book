उत्तरकाण्डम्डम्
===============================


## Chapter 84  / सर्गः ८४##


###Slōka 1###


    तथोक्तवति रामे तु भरते च महात्मनि ।
    लक्ष्मणो ऽथ शुभं वाक्यमुवाच रघुनन्दनम् ।। ७.८४.१ ॥


###Slōka 2###


    अश्वमेधो महायज्ञः पावनः सर्वपाप्मनाम् ।
    पावनस्तव दुर्धर्षो रोचतां रघुनन्दन ।। ७.८४.२ ॥


###Slōka 3###


    श्रूयते हि पुरावृत्तं वासवे सुमहात्मनि ।
    ब्रह्महत्यावृतः शक्रो हयमेधेन पावितः ।। ७.८४.३ ॥


###Slōka 4###


    पुरा किल महाबाहो देवासुरसमागमे ।
    वृत्रो नाम महानासीद्दैतेयो लोकसम्मतः ।। ७.८४.४ ॥


###Slōka 5###


    विस्तीर्णो योजनशतमुच्छ्रितस्त्रिगुणं ततः ।
    अनुरागेण लोकांस्त्रीन्स्नेहात्पश्यति सर्वतः ।। ७.८४.५ ॥


###Slōka 6###


    धर्मज्ञश्च कृतज्ञश्च बुद्ध्या च परिनिष्ठितः ।
    शशास पृथिवीं स्फीतां धर्मेण सुसमाहितः ।। ७.८४.६ ॥


###Slōka 7###


    तस्मिन्प्रशासति तदा सर्वकामदुघा मही ।
    रसवन्ति प्रभूनानि मूलानि च फलानि च ।। ७.८४.७ ॥


###Slōka 8###


    अकृष्टपच्या पृथिवी सुसम्पन्ना महात्मनः ।
    स राज्यं तादृशं भुङ्क्ते स्फीतमद्भुतदर्शनम् ।। ७.८४.८ ॥


###Slōka 9###


    तस्य बुद्धिः समुप्तन्ना तपः कुर्यामनुत्तमम् ।
    तपो हि परमं श्रेयः सम्मोहमितरत्सुखम् ।। ७.८४.९ ॥


###Slōka 10###


    स निक्षिप्य सुतं ज्येष्ठं पौरेषु मधुरेश्वरम् ।
    तप उग्रं समातिष्ठत्तापयन्सर्वदेवताः ।। ७.८४.१० ॥


###Slōka 11###


    तपस्तप्यति वृत्रे तु वासवः परमार्तवत् ।
    विष्णुं समुपसङ्क्रम्य वाक्यमेतदुवाच ह ।। ७.८४.११ ॥


###Slōka 12###


    तपस्यता महाबाहो लोकाः वृत्रेण निर्जिताः ।
    बलवान्स हि धर्मात्मा नैनं शक्ष्यामि शासितुम् ।। ७.८४.१२ ॥


###Slōka 13###


    यद्यसौ तप आतिष्ठेद्भूय एवासुरेश्वर ।
    यावल्लोका धरिष्यन्ति तावदस्य वशानुगाः ।। ७.८४.१३ ॥


###Slōka 14###


    तं चैनं परमोदारमुपेक्षसि महाबलम् ।
    क्षणं हि न भवेद्वृत्रः क्रुद्धे त्वयि सुरेश्वर ।। ७.८४.१४ ॥


###Slōka 15###


    यदा हि प्रीतिसंयोगं त्वया विष्णो समागतः ।
    तदाप्रभृति लोकानां नाथत्वमुपलब्धवान् ।। ७.८४.१५ ॥


###Slōka 16###


    स त्वं प्रसादं लोकानां कुरुष्व सुसमाहितः ।
    त्वत्कृतेन हि सर्वं स्याप्रशान्तमरुजं जगत् ।। ७.८४.१६ ॥


###Slōka 17###


    इमे हि सर्वे विष्णो त्वां निरीक्षन्ते दिवौकसः ।
    वृत्रघातेन महता तेषां साह्यं कुरुष्व ह ।। ७.८४.१७ ॥


###Slōka 18###


    त्वया हि नित्यशः साह्यं कृतमेषां महात्मनाम् ।
    असह्यमिदमन्येषामगतीनां गतिर्भवान् ।। ७.८४.१८ ।।


