किष्किन्धाकाण्डम्डम्
===============================


## Chapter 16  / सर्गः १६##


###Slōka 1###


    ताम् एवम् ब्रुवतीम् ताराम् ताराधिप निभ आननाम् ।
    वाली निर्भर्त्सयामास वचनम् च इदम् अब्रवीत् ॥४-१६-१॥


###Slōka 2###


    गर्जतो अस्य च सुसंरब्धम् भ्रातुः शत्रोर् विशेषतः ।
    मर्षयिष्यामि केन कारणेन वरानने ॥४-१६-२॥


###Slōka 3###


    अधर्षितानाम् शूराणाम् समरेषु अनिवर्तिनाम् ।
    धर्षणाम् अर्षणम् भीरु मरणात् अतिरिच्यते ॥४-१६-३॥


###Slōka 4###


    सोढुम् न च समर्थो अहम् युद्ध कामस्य संयुगे ।
    सुग्रीवस्य च संरंभम् हीन ग्रीवस्य गर्जतम् ॥४-१६-४॥


###Slōka 5###


    न च कार्यो विषादः ते राघवम् प्रति मत् कृते ।
    धर्मज्ञः च कृतज्ञः च कथम् पापम् करिष्यति ॥४-१६-५॥


###Slōka 6###


    निवर्तस्व सह स्त्रीभिः कथम् भूयो अनुगच्छसि ।
    सौहृदम् दर्शितम् तावत् मयि भक्तिः त्वया कृता ॥४-१६-६॥


###Slōka 7###


    प्रति योत्स्यामि अहम् गत्वा सुग्रीवम् जहि संभ्रमम् ।
    दर्पम् च अस्य विनेष्यामि न च प्राणैर् वियोक्ष्यते ॥४-१६-७॥


###Slōka 8###


    अहम् हि अजि स्थितस्य अस्य करिष्यामि यत् ईप्सितम् ।
    वृक्षैः मुष्टि प्रहारैः च पीडितः प्रति यास्यति ॥४-१६-८॥


###Slōka 9###


    न मे गर्वितम् आयस्तम् सहिष्यति दुरात्मवान् ।
    कृतम् तारे सहायत्वम् दर्शितम् सौहृदम् मयि ॥४-१६-९॥


###Slōka 10###


    शापिता असि मम प्राणैः निवर्तस्व जनेन च ।
    अलम् जित्वा निवर्तिष्ये तम् अहम् भ्रातरम् रणे ॥४-१६-१०॥


###Slōka 11###


    तम् तु तारा परिष्वज्य वालिनम् प्रिय वादिनी ।
    चकार रुदती मन्दम् दक्षिणा सा प्रदक्षिणम् ॥४-१६-११॥


###Slōka 12###


    ततः स्वस्त्ययनम् कृत्वा मंत्रवित् विजय एषिणी ।
    अंतःपुरम् सह स्त्रीभिः प्रविष्टा शोक मोहिता ॥४-१६-१२॥


###Slōka 13###


    प्रविष्टायाम् तु तारायाम् सह स्त्रीभिः स्वम् आलयम् ।
    नगर्या निर्ययौ क्रुद्धो महा सर्प इव श्वसन् ॥४-१६-१३॥


###Slōka 14###


    स निःश्वस्य महारोषो वाली परम वेगवान् ।
    सर्वतः चारयन् दृष्टिम् शत्रु दर्शन कांक्षया ॥४-१६-१४॥


###Slōka 15###


    स ददर्श ततः श्रीमान् सुग्रीवम् हेम पिङ्गलम् ।
    सुसंवीतम् अवष्टब्धम् दीप्यमानम् इव अनलम् ॥४-१६-१५॥


###Slōka 16###


    तम् स दृष्ट्वा महाबाहुः सुग्रीवम् पर्यवस्थितम् ।
    गाढम् परिदधे वासो वाली परम कोपिनः ॥४-१६-१६॥


###Slōka 17###


    स वाली गाढ संवीतो मुष्टिम् उद्यम्य वीर्यवान् ।
    सुग्रीवम् एव अभिमुखो ययौ योद्धुम् कृत क्षणः ॥४-१६-१७॥


###Slōka 18###


    श्लिष्टम् मुष्टिम् समुद्यम्य संरब्धतरम् आगतः ।
    सुग्रीवो अपि समुद्दिश्य वालिनम् हेम मालिनम् ॥४-१६-१८॥


###Slōka 19###


    तम् वाली क्रोध ताम्राक्षः सुग्रीवम् रण कोविदम् ।
    आपतंतम् महा वेगम् इदम् वचनम् अब्रवीत् ॥४-१६-१९॥


###Slōka 20###


    एष मुष्टिर् महान् बद्धो गाढः सुनियत अंगुलिः ।
    मया वेग विमुक्तः ते प्राणान् आदाय यास्यति ॥४-१६-२०॥


###Slōka 21###


    एवम् उक्तः तु सुग्रीवः क्रुद्धो वालिनम् अब्रवीत् ।
    तव च एष हरन् प्राणान् मुष्टिः पततु मूर्धनि ॥४-१६-२१॥


###Slōka 22###


    ताडितः तेन तम् क्रुद्धः समभिक्रम्य वेगतः ।
    अभवत् शोणित उद्गारी सापीड इव पर्वतः ॥४-१६-२२॥


###Slōka 23###


    सुग्रीवेण तु निःशंकम् सालम् उत्पाट्य तेजसा ।
    गात्रेषु अभिहतो वाली वज्रेण इव महा गिरिः ॥४-१६-२३॥


###Slōka 24###


    स तु वृक्षेण निर्भग्नः साल ताडन विह्वलः ।
    गुरु भार भर आक्रान्ता नौः ससार्था इव सागरे ॥४-१६-२४॥


###Slōka 25###


    तौ भीम बल विक्रान्तौ सुपर्ण सम वेगिनौ ।
    प्रयुद्धौ घोर वपुषौ चन्द्र सूर्यौ इव अंबरे ॥४-१६-२५॥


###Slōka 26###


    परस्परम् अमित्र घ्नौ च्छिद्र अन्वेषण तत्परौ ।
    ततो अवर्धत वाली तु बल वीर्य समन्वितः ॥४-१६-२६॥


###Slōka 27###


    सूर्य पुत्रो महावीर्यः सुग्रीवः परिहीयत ।
    वालिना भग्न दर्पः तु सुग्रीवो मन्द विक्रमः ॥४-१६-२७॥


###Slōka 28###


    वालिनम् प्रति सामर्षो दर्शयामास राघवम् ।
    वृक्षैः स शाखैः शिखरैः वज्र कोटि निभैः नखैः ॥४-१६-२८॥


###Slōka 29###


    मुष्टिभिः जानुभिः पद्भिः बाहुभिः च पुनः पुनः ।
    तयोः युद्द्धम् अभूत् घोरम् वृत्र वासवोः इव ॥४-१६-२९॥


###Slōka 30###


    तौ शोणितात्कौ युध्येताम् वानारौ वन् चारिणौ ।
    मेघौ इव महा शब्दैः तर्जमानौ परस्परम् ॥४-१६-३०॥


###Slōka 31###


    हीयमानम् अथ अपश्यत् सुग्रीवम् वानरेश्वरम् ।
    प्रेक्षमाणम् दिशः च एव राघवः स मुहुर् मुहुर् ॥४-१६-३१॥


###Slōka 32###


    ततो रामो महातेजा आर्तम् दृष्ट्वा हरीश्वरम् ।
    स शरम् वीक्षते वीरो वालिनो वध कांक्षया ॥४-१६-३२॥


###Slōka 33###


    ततो धनुषि संधाय शरम् आशी विष उपमम् ।
    पूरयामास तत् चापम् काल चक्रम् इव अन्तकः ॥४-१६-३३॥


###Slōka 34###


    तस्य ज्यातल घोषेण त्रस्ताः पत्ररथेश्वराः ।
    प्रदुद्रुवुर् मृगाः च एव युगांत इव मोहिताः ॥४-१६-३४॥


###Slōka 35###


    मुक्तस्तु वज्र निर्घोषः प्रदीप्त अशनि संनिभः ।
    राघवेण महा बाणो वालि वक्षसि पातितः ॥४-१६-३५॥


###Slōka 36###


    ततः तेन महातेजा वीर्य युक्तः कपीश्वरः ।
    वेगेन अभिहतो वाली निपपात मही तले ॥४-१६-३६॥


###Slōka 37###


    इन्द्र ध्वज इव उद्धूत पौर्ण मास्याम् महीतले ।
    अश्वयुक् समये मासि गत सत्त्वो विचेतनः ।बाष्प संरुद्ध कण्ठस्तु वाली च आर्त स्वरः शनैः ॥४-१६-३७॥


###Slōka 38###


    नरोत्तमः काल युगांतकोपमम् शरोत्तमम् कांचन रूप्यभूषितम् ।
    ससर्ज दीप्तम् तम् अमित्र मर्दनम् स धूममग्निम् मुखतो यथा हरः ॥४-१६-३८॥


###Slōka 39###


    अथ उक्षितः शोणित तोय विस्रवैःसुपुष्पित अशोक इव अचलोद्गतः ।
    विचेतनो वासव सूनुर् आहवेप्रभ्रञ्शित इन्द्र ध्वजवत् क्षितिम् गतः ॥४-१६-३९॥


