किष्किन्धाकाण्डम्डम्
===============================


## Chapter 18  / सर्गः १८##


###Slōka 1###


    इत्युक्तः प्रश्रितं वाक्यं धर्मार्थसहितं हितम् ।
    परुषं वालिना रामो निहतेन विचेतसा ॥४-१८-१॥


###Slōka 2###


    तं निष्प्रभम् इव आदित्यं मुक्त तोयम् इवाम्बुदम् ।
    उक्त वाक्यं हरि श्रेष्ठम् उपशांतम् इवानलम् ॥४-१८-२॥


###Slōka 3###


    धर्मार्थगुण सम्पन्नम् हरीश्वरमनुत्तमम् ।
    अधिक्षिप्तस्तदा रामः पश्चात् वालिनम् अब्रवीत् ॥४-१८-३॥


###Slōka 4###


    धर्मम् अर्थञ्च कामञ्च समयञ्च अपि लौकिकम् ।
    अविज्ञाय कथम् बाल्यात् माम् इह अद्य विगर्हसे ॥४-१८-४॥


###Slōka 5###


    अपृष्ट्वा बुद्धि संपन्नान् वृद्धान् आचार्य संमतान् ।
    सौम्य वानर चापल्यात् त्वम् माम् वक्तुम् इह इच्छसि ॥४-१८-५॥


###Slōka 6###


    इक्ष्वाकूणाम् इयम् भूमिः स शैल वन कानना ।
    मृग पक्षि मनुष्याणाम् निग्रह अनुग्रहेषु अपि ॥४-१८-६॥


###Slōka 7###


    ताम् पालयति धर्मात्मा भरतः सत्यवान् ऋजुः ।
    धर्म काम अर्थ तत्त्वज्ञो निग्रह अनुग्रहे रतः ॥४-१८-७॥


###Slōka 8###


    नयः च विनयः च उभौ यस्मिन् सत्यम् च सुस्थितम् ।
    विक्रमः च यथा दृष्टः स राजा देश कालवित् ॥४-१८-८॥


###Slōka 9###


    तस्य धर्म कृत आदेशा वयम् अन्ये च पार्थिवः ।
    चरामो वसुधाम् कृत्स्नाम् धर्म संतानम् इच्छवः ॥४-१८-९॥


###Slōka 10###


    तस्मिन् नृपति शार्दूल भरते धर्म वत्सले ।
    पालयति अखिलाम् पृथ्वीम् कः चरेत् धर्म विप्रियम् ॥४-१८-१०॥


###Slōka 11###


    ते वयम् मार्ग विभ्रष्टम् स्वधर्मे परमे स्थिताः ।
    भरत आज्ञाम् पुरस्कृत्य निगृह्णीमो यथा विधि ॥४-१८-११॥


###Slōka 12###


    त्वम् तु संक्लिष्ट धर्मः च कर्मणा च विगर्हितः ।
    काम तंत्र प्रधानः च न स्थितो राज वर्त्मनि ॥४-१८-१२॥


###Slōka 13###


    ज्येष्ठो भ्राता पिता चैव यः च विद्याम् प्रयच्छति ।
    त्रयः ते पितरो ज्ञेया धर्मे च पथि वर्तिनः ॥४-१८-१३॥


###Slōka 14###


    यवीयान् आत्मनः पुत्रः शिष्यः च अपि गुणोदितः ।
    पुत्रवत् ते त्रयः चिंत्या धर्मः चैव अत्र कारणम् ॥४-१८-१४॥


###Slōka 15###


    सूक्ष्मः परम दुर्ज्ञेयः सताम् धर्मः प्लवंगम ।
    हृदिस्थः सर्व भूतानाम् आत्मा वेद शुभाशुभम् ॥४-१८-१५॥


###Slōka 16###


    चपलः चपलैः सार्धम् वानरैः अकृत आत्मभिः ।
    जात्यंध इव जात्यन्धैः मंत्रयन् द्रक्ष्यसे नु किम् ॥४-१८-१६॥


###Slōka 17###


    अहम् तु व्यक्तताम् अस्य वचनस्य ब्रवीमि ते ।
    न हि माम् केवलम् रोषात् त्वम् विगर्हितुम् अर्हसि ॥४-१८-१७॥


###Slōka 18###


    तत् एतत् कारणम् पश्य यत् अर्थम् त्वम् मया हतः ।
    भ्रातुर् वर्तसि भार्यायाम् त्यक्त्वा धर्मम् सनातनम् ॥४-१८-१८॥


###Slōka 19###


    अस्य त्वम् धरमाणस्य सुग्रीवस्य महात्मनः ।
    रुमायाम् वर्तसे कामात् स्नुषायाम् पाप कर्मकृत् ॥४-१८-१९॥


###Slōka 20###


    तद् व्यतीतस्य ते धर्मात् काम वृत्तस्य वानर ।
    भ्रातृ भार्या अभिमर्शे अस्मिन् दण्डो अयम् प्रतिपादितः ॥४-१८-२०॥


###Slōka 21###


    न हि लोक विरुद्धस्य लोक वृत्तात् अपेयुषः ।
    दण्डात् अन्यत्र पश्यामि निग्रहम् हरि यूथप ॥४-१८-२१॥


###Slōka 22###


    न च ते मर्षये पापम् क्ष्त्रियो अहम् कुलोद्गतः ।
    औरसीम् भगिनीम् वा अपि भार्याम् वा अपि अनुजस्य यः ॥४-१८-२२॥


###Slōka 23###


    प्रचरेत नरः कामात् तस्य दण्डो वधः स्मृतः ।
    भरतः तु महीपालो वयम् तु आदेश वर्तिनः ॥४-१८-२३॥


###Slōka 24###


    त्वम् च धर्मात् अतिक्रान्तः कथम् शक्यम् उपेक्षितुम् ।
    गुरु धर्म व्यतिक्रान्तम् प्राज्ञो धर्मेण पालयन् ॥४-१८-२४॥


###Slōka 25###


    भरतः काम युक्तानाम् निग्रहे पर्यवस्थितः ।
    वयम् तु भरत आदेशम् विधिम् कृत्वा हरीश्वर ।त्वत् विधान् भिन्न मर्यादान् निग्रहीतुम् व्यवस्थिताः ॥४-१८-२५॥


###Slōka 26###


    सुग्रीवेण च मे सख्यम् लक्ष्मणेन यथा तथा ।
    दार राज्य निमित्तम् च निःश्रेयसकरः स मे ॥४-१८-२६॥


###Slōka 27###


    प्रतिज्ञा च मया दत्ता तदा वानर संनिधौ ।
    प्रतिज्ञा च कथम् शक्या मत् विधेन अनवेक्षितुम् ॥४-१८-२७॥


###Slōka 28###


    तत् एभिः कारणैः सर्वैर् महद्भिः धर्म संहितैः ।
    शासनम् तव यत् युक्तम् तत् भवान् अनुमन्यताम् ॥४-१८-२८॥


###Slōka 29###


    सर्वथा धर्म इति एव द्रष्टव्यः तव निग्रहः ।
    वयस्यस्य उपकर्तव्यम् धर्मम् एव अनुपश्यता ॥४-१८-२९॥


###Slōka 30###


    शक्यम् त्वया अपि तत् कार्यम् धर्मम् एव अनुवर्तता ।
    श्रूयते मनुना गीतौ श्लोकौ चारित्र वत्सलौ।गृहीतौ धर्म कुशलैः तथा तत् चरितम् मयाअ ॥४-१८-३०॥


###Slōka 31###


    राजभिः धृत दण्डाः च कृत्वा पापानि मानवाः ।
    निर्मलाः स्वर्गम् आयान्ति सन्तः सुकृतिनो यथा ॥४-१८-३१॥


###Slōka 32###


    शसनात् वा अपि मोक्षात् वा स्तेनः पापात् प्रमुच्यते ।
    राजा तु अशासन् पापस्य तद् आप्नोति किल्बिषम् ॥४-१८-३२॥


###Slōka 33###


    आर्येण मम मान्धात्रा व्यसनम् घोरम् ईप्सितम् ।
    श्रमणेन कृते पापे यथा पापम् कृतम् त्वया ॥४-१८-३३॥


###Slōka 34###


    अन्यैः अपि कृतम् पापम् प्रमत्तैः वसुधा अधिपैः ।
    प्रायश्चित्तम् च कुर्वन्ति तेन तत् शाम्यते रजः ॥४-१८-३४॥


###Slōka 35###


    तत् अलम् परितापेन धर्मतः परिकल्पितः ।
    वधो वानरशार्दूल न वयम् स्व वशे स्थिताः ॥४-१८-३५॥


###Slōka 36###


    श्रुणु च अपि अपरम् भूयः कारणम् हरिपुंगव ।
    तत् श्रुत्वा हि महत् वीर न मन्युम् कर्तुम् अर्हसि ॥४-१८-३६॥


###Slōka 37###


    न मे तत्र मनस्तापो न मन्युः हरिपुंगव ।
    वागुराभिः च पाशैः च कूटैः च विविधैः नराः ॥४-१८-३७॥


###Slōka 38###


    प्रतिच्छन्नाः च दृश्याः च गृह्णन्ति सुबहून् मृगान् ।
    प्रधावितान् वा वित्रस्तान् विस्रब्धान् अतिविष्ठितान् ॥४-१८-३८॥


###Slōka 39###


    प्रमत्तान् अप्रमत्तान् वा नरा माम्स अशिनो भृशम् ।
    विध्यन्ति विमुखाम् च अपि न च दोषो अत्र विद्यते ॥४-१८-३९॥


###Slōka 40###


    यान्ति राजर्षयः च अत्र मृगयाम् धर्म कोविदाः ।
    तस्मात् त्वम् निहतो युद्धे मया बाणेन वानर ।अयुध्यन् प्रतियुध्यन् वा यस्मात् शाखा मृगो हि असि ॥४-१८-४०॥


###Slōka 41###


    दुर्लभस्य च धर्मस्य जीवितस्य शुभस्य च ।
    राजानो वानरश्रेष्ठ प्रदातारो न सम्शयः ॥४-१८-४१॥


###Slōka 42###


    तान् न हिंस्यात् न च आक्रोशेन् न आक्षिपेन् न अप्रियम् वदेत् ।
    देवा मानुष रूपेण चरन्ति एते मही तले ॥४-१८-४२॥


###Slōka 43###


    त्वम् तु धर्मम् अविज्ञाय केवलम् रोषम् आस्थितः ।
    विदूषयसि माम् धर्मे पितृ पैतामहे स्थितम् ॥४-१८-४३॥


###Slōka 44###


    एवम् उक्तः तु रामेण वाली प्रव्यथितो भृशम् ।
    न दोषम् राघवे दध्यौ धर्मे अधिगत निश्चयः ॥४-१८-४४॥


###Slōka 45###


    प्रत्युवाच ततो रामम् प्रांजलिर् वानरेश्वरः ।
    यत् त्वम् आत्थ नरश्रेष्ठ तत् थथा एव न अत्र संशयः ॥४-१८-४५॥


###Slōka 46###


    प्रतिवक्तुम् प्रकृष्टे हि न अपकृष्टः तु शक्नुयात् ।
    यत् अयुक्तम् मया पूर्वम् प्रमादात् वाक्यम् अप्रियम् ॥४-१८-४६॥


###Slōka 47###


    तत्र अपि खलु माम् दोषम् कर्तुम् न अर्हसि राघव ।
    त्वम् हि दृष्टार्थ तत्त्वज्ञः प्रजानाम् च हिते रतः ।कार्य कारण सिद्धौ च प्रसन्ना बुद्धिः अव्यया ॥४-१८-४७॥


###Slōka 48###


    माम् अपि अवगतम् धर्मात् व्यतिक्रान्त पुरस्कृतम् ।
    धर्म संहितया वाचा धर्मज्ञ परिपालय ॥४-१८-४८॥


###Slōka 49###


    बाष्प संरुद्ध कण्ठः तु वाली स आर्त रवः शनैः ।
    उवाच रामम् संप्रेक्ष्य पंकलग्न इव द्विपः ॥४-१८-४९॥


###Slōka 50###


    न च आत्मानम् अहम् शोचे न ताराम् न अपि बान्धवान् ।
    यथा पुत्रम् गुणश्रेष्ठम् अंगदम् कनकांगदम् ॥४-१८-५०॥


###Slōka 51###


    स मम अदर्शनात् दीनो बाल्यात् प्रभृति लालितः ।
    तटाक इव पीतांबुः उपशोषम् गमिष्यति ॥४-१८-५१॥


###Slōka 52###


    बालः च अकृतबुद्धिः च एक पुत्रः च मे प्रियः ।
    तारेयो राम भवता रक्षणीयो महाबलः ॥४-१८-५२॥


###Slōka 53###


    सुग्रीवे च अंगदे चैव विधत्स्व मतिम् उत्तमाम् ।
    त्वम् हि गोप्ता च शास्ता च कार्याकार्य विधौ स्थितः ॥४-१८-५३॥


###Slōka 54###


    या ते नरपते वृत्तिः भरते लक्ष्मणे च या ।
    सुग्रीवे च अंगदे राजन् ताम् चिंतयितुम् अर्हसि ॥४-१८-५४॥


###Slōka 55###


    मत् दोष कृत दोषाम् ताम् यथा ताराम् तपस्विनीम् ।
    सुग्रीवो न अवमन्येत तथा अवस्थातुम् अर्हसि ॥४-१८-५५॥


###Slōka 56###


    त्वया हि अनुगृहीतेन शक्यम् राज्यम् उपासितुम् ।
    त्वत् वशे वर्तमानेन तव चित्त अनुवर्तिना ॥४-१८-५६॥


###Slōka 57###


    शक्यम् दिवम् च आर्जयितुम् वसुधाम् च अपि शासितुम् ।
    त्वतः अहम् वधम् आकांक्षयन् वार्यमाणो अपि तारया ॥४-१८-५७॥


###Slōka 58###


    सुग्रीवेण सह भ्राता द्वन्द्व युद्धम् उपागतम् ।
    इति उक्त्वा वानरो रामम् विरराम हरीश्वरः ॥४-१८-५८॥


###Slōka 59###


    स तम् आश्वासयत् रामो वालिनम् व्यक्त दर्शनम् ।
    साधु सम्मतया वाचा धर्म तत्त्वार्त्ध युक्तया ॥४-१८-५९॥


###Slōka 60###


    न संतापः त्वया कार्यम् एतत् अर्थम् प्लवंगम ।
    न वयम् भवता चिंत्या न अपि आत्मा हरिसत्तम ।वयम् भवत् विशेषेण धर्मतः कृत निश्चयाः ॥४-१८-६०॥


###Slōka 61###


    दण्ड्ये यः पातयेत् दण्डम् दण्ड्यो यः च अपि दण्ड्यते ।
    कार्य कारण सिद्धार्थौ उभौ तौ न अवसीदतः ॥४-१८-६१॥


###Slōka 62###


    तत् भवान् दण्ड सम्योगात् अस्मात् विगत कल्मषः ।
    गतः स्वाम् प्रकृतिम् धर्म्याम् धर्म दिष्टेन वर्त्मना ॥४-१८-६२॥


###Slōka 63###


    त्यज शोकम् च मोहम् च भयम् च हृदये स्थितम् ।
    त्वया विधानम् हर्यग्र्य न शक्यम् अतिवर्तितुम् ॥४-१८-६३॥


###Slōka 64###


    यथा त्वयि अंगदो नित्यम् वर्तते वानरेश्वरः ।
    तथा वर्तते सुग्रीवो मयि च अपि न संशयः ॥४-१८-६४॥


###Slōka 65###


    स तस्य वाक्यम् मधुरम् महात्मनःसमाहितम् धर्म पथानुवर्तिनः ।
    निशम्य रामस्य रणावमर्दिनोवचः सुयुक्तम् निजगाद वानरः ॥४-१८-६५॥


###Slōka 66###


    शराभितप्तेन विचेतसा मयाप्रदूषितः त्वम् यद् अजानता विभो ।
    इदम् महेन्द्रोपम भीम विक्रमप्रसादितः त्वम् क्षम मे नरेश्वर ॥४-१८-६६॥


