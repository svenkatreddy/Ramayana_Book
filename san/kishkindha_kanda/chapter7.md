किष्किन्धाकाण्डम्डम्
===============================


## Chapter 7  / सर्गः ७##


###Slōka 1###


    एवम् उक्तः तु सुग्रीवः रामेण आर्तेन वानरः ।
    अब्रवीत् प्राञ्जलिः वाक्यम् सबाष्पम् बाष्प गद्गदः ॥४-७-१॥


###Slōka 2###


    न जाने निलयम् तस्य सर्वथा पाप रक्षसः ।
    सामर्थ्यम् विक्रमम् वा अपि दौष्कुलेयस्य वा कुलम् ॥४-७-२॥


###Slōka 3###


    सत्यम् तु प्रतिजानामि त्यज शोकम् अरिन्दम ।
    करिष्यामि तथा यत्नम् यथा प्राप्स्यसि मैथिलीम् ॥४-७-३॥


###Slōka 4###


    रावणम् सगणम् हत्वा परितोष्य आत्म पौरुषम् ।
    तथा अस्मि कर्ता नचिराद् यथा प्रीतो भविष्यसि ॥४-७-४॥


###Slōka 5###


    अलम् वैक्लव्यम् आलम्ब्य धैर्यम् आत्मगतम् स्मर ।
    त्वत् विधानाम् न सदृशम् ईदृशम् बुद्धि लाघवम् ॥४-७-५॥


###Slōka 6###


    मया अपि व्यसनम् प्राप्तम् भार्या विरहजम् महत् ।
    न अहम् एवम् हि शोचामि धैर्यम् न च परित्यजे ॥४-७-६॥


###Slōka 7###


    न अहम् ताम् अनुशोचामि प्राकृतो वानरो अपि सन् ।
    महात्मा च विनीतः च किम् पुनर् धृतिमान् महान् ॥४-७-७॥


###Slōka 8###


    बाष्पम् आपतितम् धैर्यात् निग्रहीतुम् त्वम् अर्हसि ।
    मर्यादाम् सत्त्व युक्तानाम् धृतिम् न उत्स्रष्टुम् अर्हसि ॥४-७-८॥


###Slōka 9###


    व्यसने वा अर्थ कृच्छ्रे वा भये वा जीवितान्तगे ।
    विमृशन् वै स्वया बुद्ध्या धृतिमान् न अवसीदति ॥४-७-९॥


###Slōka 10###


    बालिशस् तु नरो नित्यम् वैक्लब्यम् योऽनुवर्तते ।
    स मज्जति अवशः शोके भार आक्रान्ता इव नौः जले ॥४-७-१०॥


###Slōka 11###


    एषो अन्जलिः मया बद्धः प्रणयात् त्वाम् प्रसादये ।
    पौरुषम् श्रय शोकस्य न अन्तरम् दातुम् अर्हसि ॥४-७-११॥


###Slōka 12###


    ये शोकम् अनुवर्तन्ते न तेषाम् विद्यते सुखम् ।
    तेजः च क्षीयते तेषाम् न त्वम् शोचितुम् अर्हसि ॥४-७-१२॥


###Slōka 13###


    शोकेन अभिप्रपन्नस्य जीविते च अपि संशयः ।
    स शोकम् त्यज राजेन्द्र धैर्यम् आश्रय केवलम् ॥४-७-१३॥


###Slōka 14###


    हितम् वयस्य भावेन ब्रूमि न उपदिशामि ते ।
    वयस्यताम् पूजयन् मे न त्वम् शोचितुम् अर्हसि ॥४-७-१४॥


###Slōka 15###


    मधुरम् सान्त्वितः तेन सुग्रीवेण स राघवः ।
    मुखम् अश्रु परि क्लिन्नम् वस्त्र अन्तेन प्रमार्जयत् ॥४-७-१५॥


###Slōka 16###


    प्रकृतिः स्थः तु काकुत्स्थः सुग्रीव वचनात् प्रभुः ।
    संपरिष्वज्य सुग्रीवम् इदम् वचनम् अब्रवीत् ॥४-७-१६॥


###Slōka 17###


    कर्तव्यम् यत् वयस्येन स्निग्धेन च हितेन च ।
    अनुरूपम् च युक्तम् च कृतम् सुग्रीव तत् त्वया ॥४-७-१७॥


###Slōka 18###


    एष च प्रकृतिः स्थः अहम् अनुनीतः त्वया सखे ।
    दुर्लभो हि ईदृशो बन्धुः अस्मिन् काले विशेषतः ॥४-७-१८॥


###Slōka 19###


    किम् तु यत्नः त्वया कार्यो मैथिल्याः परिमार्गणे ।
    राक्षसस्य च रौद्रस्य रावणस्य दुरात्मनः ॥४-७-१९॥


###Slōka 20###


    मया च यद् अनुष्ठेयम् विस्रब्धेन तत् उच्यताम् ।
    वर्षासु इव च सुक्षेत्रे सर्वम् संपद्यते तव ॥४-७-२०॥


###Slōka 21###


    मया च यदिदम् वाक्यम् अभिमानात् समीरितम् ।
    तत् त्वया हरिशार्दूल तत् त्वम् इति उपधार्यताम् ॥४-७-२१॥


###Slōka 22###


    अनृतम् न उक्त पूर्वम् मे न च वक्ष्ये कदाचन ।
    एतत् ते प्रतिजानामि सत्येन एव शपामि अहम् ॥४-७-२२॥


###Slōka 23###


    ततः प्रहृष्टः सुग्रीवः वानरैः सचिवैः सह ।
    राघवस्य वचः श्रुत्वा प्रतिज्ञातम् विशेषतः ॥४-७-२३॥


###Slōka 24###


    एवम् एकान्त संपृक्तौ ततः तौ नर वानरौ ।
    उभौ अन्योन्य सदृशम् सुख दुःखम् अभाष्ताम् ॥४-७-२४॥


###Slōka 25###


    महानुभावस्य वचो निशम्यहरिर् नृपाणाम् अधिपस्य तस्य ।
    कृतम् स मेने हरिवीर मुख्यःतदा च कार्यम् हृदयेन विद्वान् ॥४-७-२५॥


