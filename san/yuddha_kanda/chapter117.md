युद्धकाण्डम्
===============================


## Chapter 117  / सर्गः ११७##


###Slōka 1/ श्लोक १###


    स उवाच महाप्राज्ञमभिगम्य प्लवङ्गमः ।
    रामं वचनमर्थज्ञो वरं सर्वधनुष्मताम् ।। ६.११७.१ ।।


###Slōka 2/ श्लोक २###


    यन्निमित्तो ऽयमारम्भः कर्मणां च फलोदयः ।
    तां देवीं शोकसन्तप्तां मैथिलीं द्रष्टुमर्हसि ।। ६.११७.२ ।।


###Slōka 3/ श्लोक ३###


    सा हि शोकसमाविष्टा बाष्पपर्याकुलेक्षणा ।
    मैथिली विजयं श्रुत्वा तव हर्षमुपागमत् ।। ६.११७.३ ।।


###Slōka 4/ श्लोक ४###


    पूर्वकात् प्रत्ययाच्चाहमुक्तो विश्वस्तया तया ।
    भर्तारं द्रष्टुमिच्छामि कृतार्थं सहलक्ष्मणम् ।। ६.११७.४ ।।


###Slōka 5/ श्लोक ५###


    एवमुक्तो हनुमता रामो धर्मभृतां वरः ।
    अगच्छत् सहसा ध्यानमीषद्बाष्पपरिप्लुतः ।। ६.११७.५ ।।


###Slōka 6/ श्लोक ६###


    दीर्घमुष्णं विनिश्वस्य मेदिनीमवलोकयन् ।
    उवाच मेघसङ्काशं विभीषणमुपस्थितम् ।। ६.११७.६ ।।


###Slōka 7/ श्लोक ७###


    दिव्याङ्गरागां वैदेहीं दिव्याभरणभूषिताम् ।
    इह सीतां शिरस्स्नातामुपस्थापय मा चिरम् ।। ६.११७.७ ।।


###Slōka 8/ श्लोक ८###


    एवमुक्तस्तु रामेण त्वरमाणो विभीषणः ।
    प्रविश्यान्तःपुरं सीतां स्वाभिः स्त्रीभिरचोदयत् ।। ६.११७.८ ।।


###Slōka 9/ श्लोक ९###


    दिव्याङ्गरागा वैदेहि दिव्याभरणभूषिता ।
    यानमारोह भद्रं ते भर्ता त्वां द्रष्टुमिच्छति ।। ६.११७.९ ।।


###Slōka 10/ श्लोक १०###


    एवमुक्ता तु वेदेही प्रत्युवाच विभीषणम् ।
    अस्नाता द्रष्टुमिच्छामि भर्तारं राक्षसाधिप ।। ६.११७.१० ।।


###Slōka 11/ श्लोक ११###


    तस्यास्तद्वचनं श्रुत्वा प्रत्युवाच विभीषणः ।
    यदाह राजा भर्ता ते तत्तथा कर्तुमर्हसि ।। ६.११७.११ ।।


###Slōka 12/ श्लोक १२###


    तस्य तद्वचनं श्रुत्वा मैथिली भर्तृदेवता ।
    भर्तृभक्तिव्रता साध्वी तथेति प्रत्यभाषत ।। ६.११७.१२ ।।


###Slōka 13/ श्लोक १३###


    ततः सीतां शिरस्स्नातां युवतीभिरलङ्कृताम् ।
    महार्हाभरणोपेतां महार्हाम्बरधारिणीम् ।। ६.११७.१३ ।।


###Slōka 14/ श्लोक १४###


    आरोप्य शिबिकां दीप्तां परार्ध्याम्बरसंवृताम् ।
    रक्षोभिर्बहुभिर्गुप्तामाजहार विभीषणः ।। ६.११७.१४ ।।


###Slōka 15/ श्लोक १५###


    सो ऽभिगम्य महात्मानं ज्ञात्वा ऽपि ध्यानमास्थितम् ।
    प्रणतश्च प्रहृष्टश्च प्राप्तं सीतां न्यवेदयत् ।। ६.११७.१५ ।।


###Slōka 16/ श्लोक १६###


    तामागतामुपश्रुत्य रक्षोगृहचिरोषिताम् ।
    हर्षो दैन्यं च रोषश्च त्रयं राघवमाविशत् ।। ६.११७.१६ ।।


###Slōka 17/ श्लोक १७###


    ततः पार्श्वगतं दृष्ट्वा सविमर्शं विचारयन् ।
    विभीषणमिदं वाक्यमहृष्टं राघवो ऽब्रवीत् ।। ६.११७.१७ ।।


###Slōka 18/ श्लोक १८###


    राक्षसाधिपते सौम्य नित्यं मद्विजये रत ।
    वैदेही सन्निकर्षं मे शीघ्रं समुपगच्छतु ।। ६.११७.१८ ।।


###Slōka 19/ श्लोक १९###


    स तद्वचनमाज्ञाय राघवस्य विभीषणः ।
    तूर्णमुत्सारणे यत्नं कारयामास सर्वतः ।। ६.११७.१९ ।।


###Slōka 20/ श्लोक २०###


    कञ्चुकोष्णीषिणस्तत्र वेत्रजर्जरपाणयः ।
    उत्सारयन्तः पुरुषाः समन्तात् परिचक्रमुः ।। ६.११७.२० ।।


###Slōka 21/ श्लोक २१###


    ऋक्षाणां वानराणां च राक्षसानां च सर्वशः ।
    वृन्दान्युत्सार्यमाणानि दूरमुत्ससृजुस्तदा ।। ६.११७.२१ ।।


###Slōka 22/ श्लोक २२###


    तेषामुत्सार्यमाणानां सर्वेषां ध्वनिरुत्थितः ।
    वायुनोद्वर्तमानस्य सागरस्येव निस्वनः ।। ६.११७.२२ ।।


###Slōka 23/ श्लोक २३###


    उत्सार्यमाणांस्तान् दृष्ट्वा समन्ताज्जातसम्भ्रमान् ।
    दाक्षिण्यात्तदमर्षाच्च वारयामास राघवः ।। ६.११७.२३ ।।


###Slōka 24/ श्लोक २४###


    संरब्धश्चाब्रवीद्रामश्चक्षुषा प्रदहन्निव ।
    विभीषणं महाप्राज्ञं सोपालम्भमिदं वचः ।। ६.११७.२४ ।।


###Slōka 25/ श्लोक २५###


    किमर्थं मामनादृत्य क्लिश्यते ऽयं त्वया जनः ।
    निवर्तयैनमुद्योगं जनो ऽयं स्वजनो मम ।। ६.११७.२५ ।।


###Slōka 26/ श्लोक २६###


    न गृहाणि न वस्त्राणि न प्राकारास्तिरस्क्रियाः ।
    नेदृशा राजसत्कारा वृत्तमावरणं स्त्रियाः ।। ६.११७.२६ ।।


###Slōka 27/ श्लोक २७###


    व्यसनेषु न कृच्छ्रेषु न युद्धेषु स्वयंवरे ।
    न क्रुतौ न विवाहे च दर्शनं दुष्यति स्त्रियाः ।। ६.११७.२७ ।।


###Slōka 28/ श्लोक २८###


    सैषा युद्धगता चैव कृच्छ्रे च महति स्थिता ।
    दर्शने ऽस्या न दोषः स्यान्मत्समीपे विशेषतः ।। ६.११७.२८ ।।


###Slōka 29/ श्लोक २९###


    तदानय समीपं मे शीघ्रमेनां विभीषण ।
    सीता पश्यतु मामेषा सुहृद्गणवृतं स्थितम् ।। ६.११७.२९ ।।


###Slōka 30/ श्लोक ३०###


    एवमुक्तस्तु रामेण सविमर्शो विभीषणः ।
    रामस्योपानयत् सीतां सन्निकर्षं विनीतवत् ।। ६.११७.३० ।।


###Slōka 31/ श्लोक ३१###


    ततो लक्ष्मणसुग्रीवौ हनुमांश्च प्लवङ्गमः ।
    निशम्य वाक्यं रामस्य बभूवुर्व्यथिता भृशम् ।। ६.११७.३१ ।।


###Slōka 32/ श्लोक ३२###


    कलत्रनिरपेक्षैश्च इङ्गितैरस्य दारुणैः ।
    अप्रीतमिव सीतायां तर्कयन्ति स्म राघवम् ।। ६.११७.३२ ।।


###Slōka 33/ श्लोक ३३###


    लज्जया त्ववलीयन्ती स्वेषु गात्रेषु मैथिली ।
    विभीषणेनानुगता भर्तारं सा ऽभ्यवर्तत ।। ६.११७.३३ ।।


###Slōka 34/ श्लोक ३४###


    सा वस्त्रसंरुद्धमुखी लज्जया जनसंसदि ।
    रुरोदासाद्य भर्तारमार्यपुत्रेति भाषिणी ।। ६.११७.३४ ।।


###Slōka 35/ श्लोक ३५###


    विस्मयाच्च प्रहर्षाच्च स्नेहाच्च पतिदेवता ।
    उदैक्षत मुखं भर्तुः सौम्यं सोम्यतरानना ।। ६.११७.३५ ।।


###Slōka 36/ श्लोक ३६###


    अथ समपनुदन्मनःक्लमं सा सुचिरमदृष्टमुदीक्ष्य वै प्रियस्य ।
    वदनमुदितपूर्णचन्द्रकान्तं विमलशशाङ्कनिभानना तदानीम् ।। ६.११७.३६ ।।


###Slōka 37/ श्लोक ३७###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तदशोत्तरशततमः सर्गः ।
    । ११७ ।।


