युद्धकाण्डम्
===============================


## Chapter 6  / सर्गः ६##


###Slōka 1###


    लंकायाम् तु कृतम् कर्म घोरम् दृष्ट्वा भव आवहम् ।
    राक्षस इन्द्रो हनुमता शक्रेण इव महात्मना ॥६-६-१॥।।


###Slōka 2###


    अब्रवीद् राक्षसान् सर्वान् ह्रिया किम्चिद् अवान् मुखः ।
    धर्षिता च प्रविष्टा च लंका दुष्प्रसहा पुरी ॥६-६-२॥।।


###Slōka 3###


    तेन वानर मात्रेण दृष्टा सीता च जानकी ।
    प्रसादो धर्षितः चैत्यः प्रवरा राक्षसा हताः ॥६-६-३॥।।


###Slōka 4###


    आविला च पुरी लंका सर्वा हनुमता कृता ।
    किम् करिष्यामि भद्रम् वः किम् वा युक्तम् अनन्तरम् ॥६-६-४॥।।


###Slōka 5###


    उच्यताम् नः समर्थम् यत् कृतम् च सुकृतम् भवेत् ।
    मन्त्र मूलम् हि विजयम् प्राहुर् आर्या मनस्विनः ॥६-६-५॥।।


###Slōka 6###


    तस्माद् वै रोचये मन्त्रम् रामम् प्रति महाबलाः ।
    त्रिविधाः पुरुषा लोके उत्तम अधम मध्यमाः ॥६-६-६॥।।


###Slōka 7###


    तेषाम् तु समवेतानाम् गुण दोषम् वदामि अहम् ।
    मन्त्रिभिर् हित सम्युक्तैः समर्थैर् मन्त्र निर्णये ॥६-६-७॥।।


###Slōka 8###


    मित्रैर् वा अपि समान अर्थैर् बान्धवैर् अपि वा हितैः ।
    सहितो मन्त्रयित्वा यः कर्म आरम्भान् प्रवर्तयेत् ॥६-६-८॥।।


###Slōka 9###


    दैवे च कुरुते यत्नम् तम् आहुः पुरुष उत्तमम् ।
    एको अर्थम् विम्Rशेद् एको धर्मे प्रकुरुते मनः ॥६-६-९॥।।


###Slōka 10###


    एकः कार्याणि कुरुते तम् आहुर् मध्यमम् नरम् ।
    गुण दोषाव् अनिश्चित्य त्यक्त्वा दैव व्यपाश्रयम् ॥६-६-१०॥।।


###Slōka 11###


    करिष्यामि इति यः कार्यम् उपेक्षेत् स नर अधमः ।
    यथा इमे पुरुषा नित्यम् उत्तम अधम मध्यमाः ॥६-६-११॥।।


###Slōka 12###


    एवम् मन्त्रो अपि विज्ञेय उत्तम अधम मध्यमः ।
    ऐकमत्यम् उपागम्य शास्त्र दृष्टेन चक्षुषा ॥६-६-१२॥।।


###Slōka 13###


    मन्त्रिणो यत्र निरस्तास् तम् आहुर् मन्त्रम् उत्तमम् ।
    बह्व्यो अपि मतयो गत्वा मन्त्रिणो हि अर्थ निर्णये ॥६-६-१३॥।।


###Slōka 14###


    पुनर् यत्र एकताम् प्राप्तः स मन्त्रो मध्यमः स्मृतः ।
    अन्योन्य मतिम् आस्थाय यत्र सम्प्रतिभाष्यते ॥६-६-१४॥।।


###Slōka 15###


    न च ऐकमत्ये श्रेयो अस्ति मन्त्रः सो अधम उच्यते ।
    तस्मात् सुमन्त्रितम् साधु भवन्तो मन्त्रि सत्तमाः ॥६-६-१५॥।।


###Slōka 16###


    कार्यम् सम्प्रतिपद्यन्ताम् एतत् कृत्यतमम् मम ।
    वानराणाम् हि वीराणाम् सहस्रैः परिवारितः ॥६-६-१६॥।।


###Slōka 17###


    रामो अभ्येति पुरीम् लंकाम् अस्माकम् उपरोधकः ।
    तरिष्यति च सुव्यक्तम् राघवः सागरम् सुखम् ॥६-६-१७॥।।


###Slōka 18###


    तरसा युक्त रूपेण सानुजः सबल अनुगः ।
    समुद्रमुच्छोषयति वीर्येणान्यत्करोति वा॥६-६-१८॥।।


###Slōka 19###


    तस्मिन्न् एवम् गते कार्ये विरुद्धे वानरैः सह ।
    हितम् पुरे च सैन्ये च सर्वम् सम्मन्त्र्यताम् मम ॥६-६-१९॥


