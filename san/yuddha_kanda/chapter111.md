युद्धकाण्डम्
===============================


## Chapter 111  / सर्गः १११##


###Slōka 1/ श्लोक १###


    अथ संस्मारयामास राघवं मातलिस्तदा ।
    अजानन्निव किं वीर त्वमेनमनुवर्तसे ।। ६.१११.१ ।।


###Slōka 2/ श्लोक २###


    विसृजास्मै वधाय त्वमस्त्रं पैतामहं प्रभो ।
    विनाशकालः कथितो यः सुरैः सो ऽद्य वर्तत ।। ६.१११.२ ।।


###Slōka 3/ श्लोक ३###


    ततः संस्मारितो रामस्तेन वाक्येन मातलेः ।
    जग्राह सशरं दीप्तं निश्वसन्तमिवोरगम् ।। ६.१११.३ ।।


###Slōka 4/ श्लोक ४###


    यमस्मै प्रथमं प्रादादगस्त्यो भगवानृषिः ।
    ब्रह्मदत्तं महाबाणममोघं युधि वीर्यवान् ।। ६.१११.४ ।।


###Slōka 5/ श्लोक ५###


    ब्रह्मणा निर्मितं पूर्वमिन्द्रार्थममितौजसा ।
    दत्तं सुरपतेः पूर्वं त्रिलोकजयकाङ्क्षिणः ।। ६.१११.५ ।।


###Slōka 6/ श्लोक ६###


    यस्य वाजेषु पवनः फले पावकभास्करौ ।
    शरीरमाकाशमयं गौरवे मेरुमन्दरौ ।। ६.१११.६ ।।


###Slōka 7/ श्लोक ७###


    जाज्वल्यमानं वपुषा सुपुङ्खं हेमभूषितम् ।
    तेजसा सर्वभूतानां कृतं भास्करवर्चसम् ।। ६.१११.७ ।।


###Slōka 8/ श्लोक ८###


    सधूममिव कालाग्निं दीप्तमाशीविषं यथा ।
    परनागाश्ववृन्दानां भेदनं क्षिप्रकारिणम् ।। ६.१११.८ ।।


###Slōka 9/ श्लोक ९###


    द्वाराणां परिघाणां च गिरीणामपि भेदनम् ।
    नानारुधिरसिक्ताङ्गं मेदोदिग्धं सुदारुणम् ।। ६.१११.९ ।।


###Slōka 10/ श्लोक १०###


    वज्रसारं महानादं नानासमितिदारणम् ।
    सर्ववित्रासनं भीमं श्वसन्तमिव पन्नगम् ।। ६.१११.१० ।।


###Slōka 11/ श्लोक ११###


    कङ्कगृध्रवलानां च गोमायुगणरक्षसाम् ।
    नित्यं भक्ष्यप्रदं युद्धे यमरूपं भयावहम् ।। ६.१११.११ ।।


###Slōka 12/ श्लोक १२###


    नन्दनं वानरेन्द्राणां रक्षसामवसादनम् ।
    वाजितं विविधैर्वाजैश्चारुचित्रैर्गरुत्मतः ।। ६.१११.१२ ।।


###Slōka 13/ श्लोक १३###


    तमुत्तमेषुं लोकानामिक्ष्वाकुभयनाशनम् ।
    द्विषतां कीर्तिहरणं प्रहर्षकरमात्मनः ।। ६.१११.१३ ।।


###Slōka 14/ श्लोक १४###


    अभिमन्त्र्य ततो रामस्तं महेषुं महाबलः ।
    वेदप्रोक्तेन विधिना सन्दधे कार्मुके बली ।। ६.१११.१४ ।।


###Slōka 15/ श्लोक १५###


    तस्मिन् सन्धीयमाने तु राघवेण शरोत्तमे ।
    सर्वभूतानि वित्रेसुश्चचाल च वसुन्धरा ।। ६.१११.१५ ।।स रावणाय सङ्क्रुद्धो भृशमायम्य कार्मुकम् ।चिक्षेप परमायत्तस्तं शरं मर्मघातिनम् ।। ६.१११.१६ ।।


###Slōka 16/ श्लोक १६###


    स वज्र इव दुर्धर्षो वज्रिबाहुविसर्जितः ।
    कृतान्त इव चावार्यो न्यपतद्रावणोरसि ।। ६.१११.१७ ।।


###Slōka 17/ श्लोक १७###


    स विसृष्टो महावेगः शरीरान्तकरः शरः ।
    बिभेद हृदयं तस्य रावणस्य दुरात्मनः ।। ६.१११.१८ ।।


###Slōka 18/ श्लोक १८###


    रुधिराक्तः स वेगेन जीवितान्तकरः शरः ।
    रावणस्य हरन् प्राणान् विवेश धरणीतलम् ।। ६.१११.१९ ।।


###Slōka 19/ श्लोक १९###


    स शरो रावणं हत्वा रुधिरार्दीकृतच्छविः ।
    कृतकर्मा निभृतवत् स्वतूणीं पुनरागमत् ।। ६.१११.२० ।।


###Slōka 20/ श्लोक २०###


    तस्य हस्ताद्धतस्याशु कार्मुकं तत् ससायकम् ।
    निपपात सह प्राणैर्भ्रश्यमानस्य जीवितात् ।। ६.१११.२१ ।।


###Slōka 21/ श्लोक २१###


    गतासुर्भीमवेगस्तु नैर्ऋतेन्द्रो महाद्युतिः ।
    पपात स्यन्दनाद्भूमौ वृत्रो वज्रहतो यथा ।। ६.१११.२२ ।।


###Slōka 22/ श्लोक २२###


    तं दृष्ट्वा पतितं भूमौ हतशेषा निशाचराः ।
    हतनाथा भयत्रस्ताः सर्वतः सम्प्रदुद्रुवुः ।। ६.१११.२३ ।।


###Slōka 23/ श्लोक २३###


    नर्दन्तश्चाभिपेतुस्तान् वानरा द्रुमयोधिनः ।
    । ६.१११.२४ ।।


###Slōka 24/ श्लोक २४###


    दशग्रीववधं दृष्ट्वा विजयं राघवस्य च ।
    अर्दिता वानरैर्हृष्टैर्लङ्कामभ्यपतन् भयात् ।गताश्रयत्वात् करुणैर्बाष्पप्रस्रवणैर्मुखैः ।। ६.१११.२५ ।।


###Slōka 25/ श्लोक २५###


    ततो विनेदुः संहृष्टा वानरा जितकाशिनः ।
    वदन्तो राघवजयं रावणस्य च तद्वधम् ।। ६.१११.२६ ।।


###Slōka 26/ श्लोक २६###


    अथान्तरिक्षे व्यनदत् सौम्यस्त्रिदशदुन्दुभिः ।
    दिव्यगन्धवहस्तत्र मारुतः ससुखो ववौ ।। ६.१११.२७ ।।


###Slōka 27/ श्लोक २७###


    निपपातान्तरिक्षाच्च पुष्पवृष्टिस्तदा भुवि ।
    किरन्ती राघवरथं दुरवापा मनोरमा ।। ६.१११.२८ ।।


###Slōka 28/ श्लोक २८###


    राघवस्तवसंयुक्ता गगने ऽपि च शुश्रुवे ।
    साधु साध्विति वागग्र्या दैवतानां महात्मनाम् ।। ६.१११.२९ ।।


###Slōka 29/ श्लोक २९###


    आविवेश महाहर्षो देवानां चारणैः सह ।
    रावणे निहते रौद्रे सर्वलोकभयङ्करे ।। ६.१११.३० ।।


###Slōka 30/ श्लोक ३०###


    ततः सकामं सुग्रीवमङ्गदं च महाबलम् ।
    चकार राघवः प्रीतो हत्वा राक्षसपुङ्गवम् ।। ६.१११.३१ ।।


###Slōka 31/ श्लोक ३१###


    ततः प्रजग्मुः प्रशमं मरुद्गणा दिशः प्रसेदुर्विमलं नभो ऽबवत् ।
    मही चकम्पे न हि मारुतो ववौ स्थिरप्रभश्चाप्यभवद्दिवाकरः ।। ६.१११.३२ ।।


###Slōka 32/ श्लोक ३२###


    ततस्तु सुग्रीवविभीषणादयः सुहृद्विशेषाः सहलक्ष्मणास्तदा ।
    समेत्य हृष्टा विजयेन राघवं रणे ऽभिरामं विधिना ह्यपूजयन् ।। ६.१११.३३ ।।


###Slōka 33/ श्लोक ३३###


    स तु निहतरिपुः स्थिरप्रतिज्ञः स्वजनबलाभिवृतो रणे रराज ।
    रघुकुलनृपनन्दनो महौजास्त्रिदशगणैरभिसंवृतो यथेन्द्रः ।। ६.१११.३४ ।।


###Slōka 34/ श्लोक ३४###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकादशोत्तरशततमः सर्गः ।
    । १११ ।।


