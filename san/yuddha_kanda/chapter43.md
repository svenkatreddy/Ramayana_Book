युद्धकाण्डम्
===============================


## Chapter 43  / सर्गः ४३##


###Slōka 1/ श्लोक १###


    युद्ध्यातां तु ततस्तेषां वानराणां महात्मनाम् ।
    रक्षसां सम्बभूवाथ बलकोपः सुदारुणः ।। ६.४३.१ ।।।।


###Slōka 2/ श्लोक २###


    ते हयैः काञ्चनापीडैर्ध्वजैश्चाग्निशिखोपमैः ।
    रथैश्चादित्यसङ्काशैः कवचैश्च मनोरमैः ।। ६.४३.२ ।।।।


###Slōka 3/ श्लोक ३###


    निर्ययू राक्षसव्याघ्रा नादयन्तो दिशो दश ।
    राक्षसा भीमकर्माणो रावणस्य जयैषिणः ।। ६.४३.३ ।।।।


###Slōka 4/ श्लोक ४###


    वानराणामपि चमूर्बृहती जयमिच्छताम् ।
    अभ्यधावत तां सेनां रक्षसां कामरूपिणाम् ।। ६.४३.४ ।।।।


###Slōka 5/ श्लोक ५###


    एतस्मिन्नन्तरे तेषामन्योन्यमभिधावताम् ।
    रक्षसां वानराणां च द्वन्द्वयुद्धमवर्तत ।। ६.४३.५ ।।।।


###Slōka 6/ श्लोक ६###


    अङ्गदेनेन्द्रजित् सार्धं वालिपुत्रेण राक्षसः ।
    अयुध्यत महातेजास्त्र्यम्बकेण यथा ऽन्तकः ।। ६.४३.६ ।।।।


###Slōka 7/ श्लोक ७###


    प्रजङ्घेन च सम्पातिर्नित्यं दुर्मर्षणो रणे ।
    जम्बुमालिनमारब्धो हनुमानपि वानरः ।। ६.४३.७ ।।।।


###Slōka 8/ श्लोक ८###


    सङ्गतः सुमहाक्रोधो राक्षसो रावणानुजः ।
    समरे तीक्ष्णवेगेन मित्रघ्नेन विभीषणः ।। ६.४३.८ ।।।।


###Slōka 9/ श्लोक ९###


    तपनेन गजः सार्धं राक्षसेन महाबलः ।
    निकुम्भेन महातेजा नीलो ऽपि समयुद्ध्यत ।। ६.४३.९ ।।।।


###Slōka 10/ श्लोक १०###


    वानरेन्द्रस्तु सुग्रीवः प्रघसेन समागतः ।
    सङ्गतः समरे श्रीमान् विरूपाक्षेण लक्ष्मणः ।। ६.४३.१० ।।।।


###Slōka 11/ श्लोक ११###


    आग्निकेतुश्च दुर्धर्षो रश्मिकेतुश्च राक्षसः ।
    सुप्तघ्नो यज्ञकोपश्च रामेण सह सङ्गताः ।। ६.४३.११ ।।।।


###Slōka 12/ श्लोक १२###


    वज्रमुष्टिस्तु मैन्देन द्विविदानशनिप्रभः ।
    राक्षसाभ्यां सुघोराभ्यां कपिमुख्यौ समागतौ ।। ६.४३.१२ ।।।।


###Slōka 13/ श्लोक १३###


    वीरः प्रतपनो घोरो राक्षसो रणदुर्धरः ।
    समरे तीक्ष्णवेगेन नलेन समयुद्ध्यत ।। ६.४३.१३ ।।।।


###Slōka 14/ श्लोक १४###


    धर्मस्य पुत्रो बलवान् सुषेण इति विश्रुतः ।
    स विद्युन्मालिना सार्धमयुध्यत महाकपिः ।। ६.४३.१४ ।।।।


###Slōka 15/ श्लोक १५###


    वानराश्चापरे भीमा राक्षसैरपरैः सह ।
    द्वन्द्वं समीयुर्बहुधा युद्धाय बहुभिः सह ।। ६.४३.१५ ।।।।


###Slōka 16/ श्लोक १६###


    तत्रासीत् सुमहद्युद्धं तुमुलं रोमहर्षणम् ।
    रक्षसां वानराणां च वीराणां जयमिच्छताम् ।। ६.४३.१६ ।।।।


###Slōka 17/ श्लोक १७###


    हरिराक्षसदेहेभ्यः प्रभृताः केशशाद्वलाः ।
    शरीरसङ्घाटवहाः प्रसस्रुः शोणितापगाः ।। ६.४३.१७ ।।।।


###Slōka 18/ श्लोक १८###


    आजघानेन्द्रजित् क्रुद्धो वज्रेणेव शतक्रतुः ।
    अङ्गदं गदया वीरं शत्रुसैन्यविदारणम् ।। ६.४३.१८ ।।।।


###Slōka 19/ श्लोक १९###


    तस्य काञ्चनचित्राङ्गं रथं साश्वं ससारथिम् ।
    जघान समरे श्रीमानङ्गदो वेगवान् कपिः ।। ६.४३.१९ ।।।।


###Slōka 20/ श्लोक २०###


    सम्पातिस्तु त्रिभिर्बाणैः प्रजङ्घेन समाहतः ।
    निजघानाश्वकर्णेन प्रजङ्घं रणमूर्धनि ।। ६.४३.२० ।।।।


###Slōka 21/ श्लोक २१###


    जम्बुमाली रथस्थस्तु रथशक्त्या महाबलः ।
    बिभेद समरे क्रुद्धो हनूमन्तं स्तनान्तरे ।। ६.४३.२१ ।।।।


###Slōka 22/ श्लोक २२###


    तस्य तं रथमास्थाय हनूमान् मारुतत्मजः ।
    प्रममाथ तलेनाशु सह तेनैव रक्षसा ।। ६.४३.२२ ।।।।


###Slōka 23/ श्लोक २३###


    नदन् प्रतपनो घोरो नलं सो ऽप्यन्वधावत ।
    । ६.४३.२३ ।।।।


###Slōka 24/ श्लोक २४###


    नलः प्रतपनस्याशु पातयामास चक्षुषी ।
    भिन्नगात्रः शरैस्तीक्ष्णैः क्षिप्रहस्तेन रक्षसा ।। ६.४३.२४ ।।।।


###Slōka 25/ श्लोक २५###


    ग्रसन्तमिव सैन्यानि प्रघसं वानराधिपः ।
    सुग्रीवः सप्तपर्णेन निर्बिभेद जघान च ।। ६.४३.२५ ।।।।


###Slōka 26/ श्लोक २६###


    अग्निकेतुश्च दुर्धर्षो रश्मिकेतुश्च राक्षसः ।
    सुप्तघ्नो यज्ञकोपश्च रामं निर्बिभिदुः शरैः ।। ६.४३.२६ ।।।।


###Slōka 27/ श्लोक २७###


    तेषां चतुर्णां रामस्तु शिरांसि निशितैः शरै ।
    क्रुद्धश्चतुर्भिश्चिच्छेद घोरैरग्निशिखोपमैः ।। ६.४३.२७ ।।।।


###Slōka 28/ श्लोक २८###


    वज्रमुष्टिस्तु मैन्देन मुष्टिना निहतो रणे ।
    पपात सरथः साश्वः पुराट्ट इव भूतले ।। ६.४३.२८ ।।।।


###Slōka 29/ श्लोक २९###


    निकुम्भस्तु रणे नीलं नीलाञ्जनचयप्रभम् ।
    निर्बिभेद शरैस्तीक्ष्णैः करैर्मेघमिवांशुमान् ।। ६.४३.२९ ।।।।


###Slōka 30/ श्लोक ३०###


    पुनः शरशतेनाथ क्षिप्रहस्तो निशाचरः ।
    बिभेद समरे नीलं निकुम्भः प्रजहास च ।। ६.४३.३० ।।।।


###Slōka 31/ श्लोक ३१###


    तस्यैव रथचक्रेण नीलो विष्णुरिवाहवे ।
    शिरश्चिच्छेद समरे निकुम्भस्य च सारथेः ।। ६.४३.३१ ।।।।


###Slōka 32/ श्लोक ३२###


    वज्राशनिसमस्पर्शो द्विविदो ऽप्यशनिप्रभम् ।
    जघान गिरिशृङ्गेण मिषतां सर्वरक्षसाम् ।। ६.४३.३२ ।।।।


###Slōka 33/ श्लोक ३३###


    द्विविदं वानरेन्द्रं तु नगयोधिनमाहवे ।
    शरैरशनि सङ्काशैः स विव्याधाशनिप्रभः ।। ६.४३.३३ ।।।।


###Slōka 34/ श्लोक ३४###


    स शरैरतिविद्धाङ्गो द्विविदः क्रोधमूर्च्छितः ।
    सालेन सरथं साश्वं निजघानाशनिप्रभम् ।। ६.४३.३४ ।।।।


###Slōka 35/ श्लोक ३५###


    विद्युन्माली रथस्थस्तु शरैः काञ्चनभूषणैः ।
    सुषेणं ताडयामास ननाद च मुहुर्मुहुः ।। ६.४३.३५ ।।।।


###Slōka 36/ श्लोक ३६###


    तं रथस्थमथो दृष्ट्वा सुषेणो वानरोत्तमः ।
    गिरिशृङ्गेण महता रथमाशु न्यपातयत् ।। ६.४३.३६ ।।।।


###Slōka 37/ श्लोक ३७###


    लाघवेन तु संयुक्तो विद्युन्माली निशाचरः ।
    अपक्रम्य रथात्तूर्णं गदापाणिः क्षितौ स्थितः ।। ६.४३.३७ ।।।।


###Slōka 38/ श्लोक ३८###


    ततः क्रोधसमाविष्टः सुषेणो हरिपुङ्गवः ।
    शिलां सुमहतीं गृह्य निशाचरमभिद्रवत् ।। ६.४३.३८ ।।।।


###Slōka 39/ श्लोक ३९###


    तमापतन्तं गदया विद्युन्माली निशाचरः ।
    वक्षस्यभिजघानाशु सुषेणं हरिसत्तमम् ।। ६.४३.३९ ।।।।


###Slōka 40/ श्लोक ४०###


    गदाप्रहारं तं घोरमचिन्त्य प्लवगोत्तमः ।
    तां शिलां पातयामास तस्योरसि महामृधे ।। ६.४३.४० ।।।।


###Slōka 41/ श्लोक ४१###


    शिलाप्रहाराभिहतो विद्युन्माली निशाचरः ।
    निष्पिष्टहृदयो भूमौ गतासुर्निपपात ह ।। ६.४३.४१ ।।।।


###Slōka 42/ श्लोक ४२###


    एवं तैर्वानरैः शूरैः शूरास्ते रजनीचराः ।
    द्वन्द्वे विमृदितास्तत्र दैत्या इव दिवौकसैः ।। ६.४३.४२ ।।।।


###Slōka 43/ श्लोक ४३###


    निहतैः कुञ्जरैर्मत्तैस्तथा वानरराक्षसैः ।
    चक्राक्षयुगदण्डैश्च भग्नैर्धरणिसंश्रितैः ।बभूवायोधनं घोरं गोमायुगणसङ्कुलम् ।। ६.४३.४३ ।।।।


###Slōka 44/ श्लोक ४४###


    कबन्धानि समुत्पेतुर्दिक्षु वानररक्षसाम् ।
    विमर्दे तुमुले तस्मिन् देवासुररणोपमे ।। ६.४३.४४ ।।।।


###Slōka 45/ श्लोक ४५###


    विदार्यमाणा हरिपुङ्गवैस्तदा निशाचराः शोणितदिग्धगात्राः ।
    पुनः सुयुद्धं तरसा समास्थिता दिवाकरस्यास्तमयाभिकाङ्क्षिणः ।। ६.४३.४५ ।।


