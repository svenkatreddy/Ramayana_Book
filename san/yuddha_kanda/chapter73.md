युद्धकाण्डम्
===============================


## Chapter 73  / सर्गः ७३##


###Slōka 1/ श्लोक १###


    ततो हतान् राक्षसपुङ्गवांस्तान् देवान्तकादित्रिशिरोतिकायान्।
    रक्षोगणास्तत्र हतावशिष्टास्ते रावणाय त्वरितं शशंसुः ।। ६.७३.१ ।।


###Slōka 2/ श्लोक २###


    ततो हतांस्तान् सहसा निशम्य राजा मुमोहाश्रुपरिप्लुताक्षः।
    पुत्रक्षयं भ्रातृवधं च घोरं विचिन्त्य राजा विपुलं प्रदध्यौ ।। ६.७३.२ ।।


###Slōka 3/ श्लोक ३###


    ततस्तु राजानमुदीक्ष्य दीनं शोकार्णवे सम्परिपुप्लुवानम्।
    रथर्षभो राक्षसराजसूनुस्तमिन्द्रजिद्वाक्यमिदं बभाषे ।। ६.७३.३ ।।


###Slōka 4/ श्लोक ४###


    न तात मोहं प्रतिगन्तुमर्हसि यत्रेन्द्रजिज्जीवति राक्षसेन्द्र।
    नेन्द्रारिबाणाभिहतो हि कश्चित् प्राणान् समर्थः समरे ऽभिपातुम् ।। ६.७३.४ ।।


###Slōka 5/ श्लोक ५###


    पश्याद्य रामं सह लक्ष्मणेन मद्बाणनिर्भिन्नविकीर्णदेहम्।
    गतायुषं भूमितले शयानं शितैः शरैराचितसर्वगात्रम् ।। ६.७३.५ ।।


###Slōka 6/ श्लोक ६###


    इमां प्रतिज्ञां शृणु शक्रशत्रोः सुनिश्चितां पौरुषदैवयुक्ताम्।
    अद्यैव रामं सह लक्ष्मणेन सन्तर्पयिष्यामि शरैरमोघैः ।। ६.७३.६ ।।


###Slōka 7/ श्लोक ७###


    अद्येन्द्रवैवस्वतविष्णुमित्रसाध्याश्विवैश्वानरचन्द्रसूर्याः।
    द्रक्ष्यन्तु मे विक्रममप्रमेयं विष्णोरिवोग्रं बलियज्ञवाटे ।। ६.७३.७ ।।


###Slōka 8/ श्लोक ८###


    स एवमुक्त्वा त्रिदशेन्द्रशत्रुरापृच्छ्य राजानमदीनसत्त्वः।
    समारुरोहानिलतुल्यवेगं रथं खरश्रेष्ठसमाधियुक्तम् ।। ६.७३.८ ।।


###Slōka 9/ श्लोक ९###


    तमास्थाय महातेजा रथं हरिरथोपमम्।
    जगाम सहसा तत्र यत्र युद्धमरिन्दमः ।। ६.७३.९ ।।


###Slōka 10/ श्लोक १०###


    तं प्रस्थितं महात्मानमनुजग्मुर्महाबलाः।
    संहर्षमाणा बहवो धनुःप्रवरपाणयः ।। ६.७३.१० ।।


###Slōka 11/ श्लोक ११###


    गजस्कन्धगताः केचित् केचित् प्रवरवाजिभिः।
    प्रासमुद्गरनिस्त्रिंशपरश्वधगदाधराः ।। ६.७३.११ ।।


###Slōka 12/ श्लोक १२###


    स शङ्खनिनदैः पूर्णैर्भेरीणां चापि निस्वनैः।
    जगाम त्रिदशेन्द्रारिः स्तूयमानो निशाचरैः ।। ६.७३.१२ ।।


###Slōka 13/ श्लोक १३###


    स शङ्खशशिवर्णेन छत्रेण रिपुसूदनः।
    रराज प्रतिपूर्णेन नभश्चान्द्रमसा यथा ।। ६.७३.१३ ।।


###Slōka 14/ श्लोक १४###


    अवीज्यत ततो वीरो हैमैर्हेमविभूषितैः।
    चारुचामरमुख्यैश्च मुख्यः सर्वधनुष्मताम् ।। ६.७३.१४ ।।


###Slōka 15/ श्लोक १५###


    ततस्त्विन्द्रजिता लङ्का सूर्यप्रतिमतेजसा।
    रराजा प्रतिवीरेण द्यौरिवार्केण भास्वता ।। ६.७३.१५ ।।


###Slōka 16/ श्लोक १६###


    स सम्प्राप्य महातेजा युद्धभूमिमरिन्दमः।
    स्थापयामास रक्षांसि रथं प्रति समन्ततः ।। ६.७३.१६ ।।


###Slōka 17/ श्लोक १७###


    ततस्तु हुतभोक्तारं हुतभुक्सदृशप्रभः।
    जुहाव राक्षसश्रेष्ठो मन्त्रवद्विधिवत्तदा ।। ६.७३.१७ ।।


###Slōka 18/ श्लोक १८###


    स हविर्लाजसंस्कारैर्माल्यगन्धपुरस्कृतैः।
    जुहुवे पावकं तत्र राक्षसेन्द्रः प्रतापवान् ।। ६.७३.१८ ।।


###Slōka 19/ श्लोक १९###


    शस्त्राणि शरपत्राणि समिधो ऽथ विभीतकाः।
    लोहितानि च वासांसि स्रुवं कार्ष्णायसं तथा ।। ६.७३.१९ ।।


###Slōka 20/ श्लोक २०###


    स तत्राग्निं समास्तीर्य शरपत्रैः सतोमरैः।
    छागस्य कृष्णवर्णस्य गलं जग्राह जीवतः ।। ६.७३.२० ।।


###Slōka 21/ श्लोक २१###


    सकृदेव समिद्धस्य विधूमस्य महार्चिषः।
    बभूवुस्तानि लिङ्गानि विजयं यान्यदर्शयन् ।। ६.७३.२१ ।।


###Slōka 22/ श्लोक २२###


    प्रदक्षिणावर्तशिखस्तप्तकाञ्चनभूषणः।
    हविस्तत् प्रतिजग्राह पावकः स्वयमास्थितः ।। ६.७३.२२ ।।


###Slōka 23/ श्लोक २३###


    सो ऽस्त्रमाहारयामास ब्राह्ममिन्द्ररिपुस्तदा।
    धनुश्चात्मरथं चैव सर्वं तत्राभ्यमन्त्रयत् ।। ६.७३.२३ ।।


###Slōka 24/ श्लोक २४###


    तस्मिन्नाहूयमाने ऽस्त्रे हूयमाने च पावके।
    सार्धं ग्रहेन्दुनक्षत्रैर्वितत्रास नभःस्थलम् ।। ६.७३.२४ ।।


###Slōka 25/ श्लोक २५###


    स पावकं पावकदीप्ततेजा हुत्वा महेन्द्रप्रतिमप्रभावः।
    सचापबाणासिरथाश्वसूतः खे ऽन्तर्दधेत्मानमचिन्त्यरूपः ।। ६.७३.२५ ।।


###Slōka 26/ श्लोक २६###


    ततो हयरथाकीर्णं पताकाध्वजशोभितम्।
    निर्ययौ राक्षसबलं नर्दमानं युयुत्सया ।। ६.७३.२६ ।।


###Slōka 27/ श्लोक २७###


    ते शरैर्बहुभिश्चित्रैस्तीक्ष्णवेगैरलङ्कृतैः।
    तोमरैरङ्कुशैश्चापि वानरान् जघ्नुराहवे ।। ६.७३.२७ ।।


###Slōka 28/ श्लोक २८###


    रावणिस्तु ततः क्रुद्धस्तान्निरीक्ष्य निशाचरान्।
    हृष्टा भवन्तो युद्ध्यन्तु वानराणां जिघांसया ।। ६.७३.२८ ।।


###Slōka 29/ श्लोक २९###


    ततस्ते राक्षसाः सर्वे नर्दन्तो जयकाङ्क्षिणः।
    अभ्यवर्षंस्ततो घोरान् वानरान् शरवृष्टिभिः ।। ६.७३.२९ ।।


###Slōka 30/ श्लोक ३०###


    स तु नालीकनाराचैर्गदाभिर्मुसलैरपि।
    रक्षोभिः संवृतः सङ्ख्ये वानरान् विचकर्त ह ।। ६.७३.३० ।।


###Slōka 31/ श्लोक ३१###


    ते वध्यमानाः समरे वानराः पादपायुधाः।
    अभ्यद्रवन्त सहिता रावणिं रणकर्कशम् ।। ६.७३.३१ ।।


###Slōka 32/ श्लोक ३२###


    इन्द्रजित्तु ततः क्रुद्धो महातेजा महाबलः।
    वानराणां शरीराणि व्यधमद्रावणात्मजः ।। ६.७३.३२ ।।


###Slōka 33/ श्लोक ३३###


    शरेणैकेन च हरीन् नव पञ्च च सप्त च।
    चिच्छेद समरे क्रुद्धो राक्षसान् सम्प्रहर्षयन् ।। ६.७३.३३ ।।


###Slōka 34/ श्लोक ३४###


    स शरैः सूर्यसङ्काशैः शातकुम्भविभूषितैः।
    वानरान् समरे वीरः प्रममाथ सुदुर्जयः ।। ६.७३.३४ ।।


###Slōka 35/ श्लोक ३५###


    ते भिन्नगात्राः समरे वानराः शपपीडिताः।
    पेतुर्मथितसङ्कल्पाः सुरैरिव महासुराः ।। ६.७३.३५ ।।


###Slōka 36/ श्लोक ३६###


    तं तपन्तमिवादित्यं घोरैर्बाणगभस्तिभिः।
    अभ्यधावन्त सङ्क्रुद्धाः संयुगे वानरर्षभाः ।। ६.७३.३६ ।।


###Slōka 37/ श्लोक ३७###


    ततस्तु वानराः सर्वे भिन्नदेहा विचेतसः।
    व्यथिता विद्रवन्ति स्म रुधिरेण समुक्षिताः ।। ६.७३.३७ ।।


###Slōka 38/ श्लोक ३८###


    रामस्यार्थे पराक्रम्य वानरास्त्यक्तजीविताः।
    नर्दन्तस्ते ऽभिवृत्तास्तु समरे सशिलायुधाः ।। ६.७३.३८ ।।


###Slōka 39/ श्लोक ३९###


    ते द्रुमैः पर्वताग्रैश्च शिलाभिश्च प्लवङ्गमाः।
    अभ्यवर्षन्त समरे रावणिं पर्यवस्थिताः ।। ६.७३.३९ ।।


###Slōka 40/ श्लोक ४०###


    तद्द्रुमाणां शिलानां च वर्षं प्राणहरं महत्।
    व्यपोहत महातेजा रावणिः समितिञ्जयः ।। ६.७३.४० ।।


###Slōka 41/ श्लोक ४१###


    ततः पावकसङ्काशैः शरैराशीविषोपमैः।
    वानराणामनीकानि बिभेद समरे प्रभुः ।। ६.७३.४१ ।।


###Slōka 42/ श्लोक ४२###


    अष्टादशशरैस्तीक्ष्णैः स विद्ध्वा गन्धमादनम्।
    विव्याध नवभिश्चैव नलं दूरादवस्थितम् ।। ६.७३.४२ ।।


###Slōka 43/ श्लोक ४३###


    सप्तभिस्तु महा वीर्यो मैन्दं मर्मविदारणैः।
    पञ्चभिर्विशिखैश्चैव गजं विव्याध संयुगे ।। ६.७३.४३ ।।


###Slōka 44/ श्लोक ४४###


    जाम्बवन्तं तु दशभिर्नीलं त्रिंशद्भिरेव च।
    सुग्रीवमृषभं चैव सो ऽङ्गदं द्विविदं तथा।घोरैर्दत्तवरैस्तीक्ष्णैर्निष्प्राणानकरोत्तदा ।। ६.७३.४४ ।।


###Slōka 45/ श्लोक ४५###


    अन्यानपि तदा मुख्यान् वानरान् बहुभिः शरैः।
    अर्दयामास सङ्क्रुद्धः कालाग्निरिव मूर्च्छितः ।। ६.७३.४५ ।।


###Slōka 46/ श्लोक ४६###


    स शरैः सूर्यसङ्काशैः सुमुक्तैः शीघ्रगामिभिः।
    वानराणामनीकानि निर्ममन्थ महारणे ।। ६.७३.४६ ।।


###Slōka 47/ श्लोक ४७###


    आकुलां वानरीं सेनां शरजालेन मोहिताम्।
    हृष्टः स परया प्रीत्या ददर्श क्षतजोक्षिताम् ।। ६.७३.४७ ।।


###Slōka 48/ श्लोक ४८###


    पुनरेव महातेजा राक्षसेन्द्रात्मजो बली।
    संसृज्य बाणवर्षं च शस्त्रवर्षं च दारुणम्।ममर्द वानरानीकमिन्द्रजित्त्वरितो बली ।। ६.७३.४८ ।।


###Slōka 49/ श्लोक ४९###


    स्वसैन्यमुत्सृज्य समेत्य तूर्णं महारणे वानरवाहिनीषु।
    अदृश्यमानः शरजालमुग्रं ववर्ष नीलाम्बुधरो यथा ऽम्बु ।। ६.७३.४९ ।।


###Slōka 50/ श्लोक ५०###


    ते शक्रजिद्बाणविशीर्णदेहा मायाहता विस्वरमुन्नदन्तः।
    रणे निपेतुर्हरयो ऽद्रिकल्पा यथेन्द्रवज्राभिहता नगेन्द्राः ।। ६.७३.५० ।।


###Slōka 51/ श्लोक ५१###


    ते केवलं सन्ददृशुः शिताग्रान् बाणान् रणे वानरवाहिनीषु।
    मायानिगूढं तु सुरेन्द्रशत्रुं न चावृतं राक्षसमभ्यपश्यन् ।। ६.७३.५१ ।।


###Slōka 52/ श्लोक ५२###


    ततः स रक्षोधिपतिर्महात्मा सर्वे दिशो बाणगणैः शिताग्रैः।
    प्रच्छादयामास रविप्रकाशैर्विषादयामास च वानरेन्द्रान् ।। ६.७३.५२ ।।


###Slōka 53/ श्लोक ५३###


    स शूलनिस्त्रिंशपरश्वधानि व्याविध्य दीप्तानलसन्निभानि।
    सविस्फुलिङ्गोज्ज्वलपावकानि ववर्ष तीर्व्रं प्लवगेन्द्रसैन्ये ।। ६.७३.५३ ।।


###Slōka 54/ श्लोक ५४###


    ततो ज्वलनसङ्काशैः शरैर्वानरयूथपाः।
    ताडिताः शक्रजिद्बाणैः प्रफुल्ला इव किंशुकाः ।। ६.७३.५४ ।।


###Slōka 55/ श्लोक ५५###


    ते ऽन्योन्यमभिसर्पन्तो निनदन्तश्च विस्वरम्।
    राक्षसेन्द्रास्त्रनिर्भिन्ना निपेतुर्वानरर्षभाः ।। ६.७३.५५ ।।


###Slōka 56/ श्लोक ५६###


    उदीक्षमाणा गगनं केचिन्नेत्रेषु ताडिताः।
    शरैर्विविशुरन्योन्यं पेतुश्च जगतीतले ।। ६.७३.५६ ।।


###Slōka 57/ श्लोक ५७###


    हनुमन्तं च सुग्रीवमङ्गदं गन्धमादनम्।
    जाम्बवन्तं सुषेणं च वेगदर्शिनमेव च ।। ६.७३.५७ ।।


###Slōka 58/ श्लोक ५८###


    मैन्दं च द्विविदं नीलं गवाक्षं गजगोमुखौ।
    केसरिं हरिलोमानं विद्युदृंष्ट्रं च वानरम् ।। ६.७३.५८ ।।


###Slōka 59/ श्लोक ५९###


    सूर्याननं ज्योतिमुखं तथा दधिमुखं हरिम्।
    पावकाक्षं नलं चैव कुमुदं चैव वानरम् ।। ६.७३.५९ ।।


###Slōka 60/ श्लोक ६०###


    प्रासैः शूलैः शितैर्बाणैरिन्द्रजिन्मन्त्रसंहितैः।
    विव्याध हरिशार्दूलान् सर्वांस्तान् राक्षसोत्तमः ।। ६.७३.६० ।।


###Slōka 61/ श्लोक ६१###


    स वै गदाभिर्हरियूथमुख्यान् निर्भिद्य बाणैस्तपनीयपुङ्खैः।
    ववर्ष रामं शरवृष्टिजालैः सलक्ष्मणं भास्कररश्मिकल्पैः ।। ६.७३.६१ ।।


###Slōka 62/ श्लोक ६२###


    स बाणवर्षैरभिवर्ष्यमाणो धारानिपातानिव तानचिन्त्य।
    समीक्षमाणः परमाद्भुतश्री रामस्तदा लक्ष्मणमित्युवाच ।। ६.७३.६२ ।।


###Slōka 63/ श्लोक ६३###


    असौ पुनर्लक्ष्मण राक्षसेन्द्रो ब्रह्मास्त्रमाश्रित्य सुरेन्द्रशत्रुः।
    निपातयित्वा हरिसैन्यमुग्रमस्मान् शरैरर्दयति प्रसक्तः ।। ६.७३.६३ ।।


###Slōka 64/ श्लोक ६४###


    स्वयम्भुवा दत्तवरो महात्मा खमास्थितो ऽन्तर्हितभीमकायः।
    कथं नु शक्यो युधि नष्टदेहो निहन्तुमद्येन्द्रजिदुद्यतास्त्रः ।। ६.७३.६४ ।।


###Slōka 65/ श्लोक ६५###


    मन्ये स्वयम्भूर्भगवानचिन्त्यो यस्यैतदस्त्रं प्रभवश्च यो ऽस्य।
    बाणावपातांस्त्वमिहाद्य धीमन् मया सहाव्यग्रमनाः सहस्व ।। ६.७३.६५ ।।


###Slōka 66/ श्लोक ६६###


    प्रच्छादयत्येष हि राक्षसेन्द्रः सर्वा दिशः सायकवृष्टिजालैः।
    एतच्च सर्वं पतिताग्र्यशूरं न भ्राजते वानरराजसैन्यम् ।। ६.७३.६६ ।।


###Slōka 67/ श्लोक ६७###


    आवां तु दृष्ट्वा पतितौ विसञ्ज्ञौ निवृत्तयुद्धौ गतरोषहर्षो।
    ध्रुवं प्रवेक्ष्यत्यमरारिवासमसौ समादाय रणाग्रलक्ष्मीम् ।। ६.७३.६७ ।।


###Slōka 68/ श्लोक ६८###


    ततस्तु ताविन्द्रजिदस्त्रजालैर्बभूवतुस्तत्र तथा विशस्तौ।
    स चापि तौ तत्र विदर्शयित्वा ननाद हर्षाद्युधि राक्षसेन्द्रः ।। ६.७३.६८ ।।


###Slōka 69/ श्लोक ६९###


    स तत्तदा वानरसैन्यमेवं रामं च सङ्ख्ये सह लक्ष्मणेन।
    विषादयित्वा सहसा विवेश पुरीं दशग्रीवभुजाभिगुप्ताम् ।। ६.७३.६९ ।।


###Slōka 70/ श्लोक ७०###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिसप्ततितमः सर्गः ।
    । ७३ ।।


