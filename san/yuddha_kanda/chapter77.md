युद्धकाण्डम्
===============================


## Chapter 77  / सर्गः ७७##


###Slōka 1/ श्लोक १###


    निकुम्भो भ्रातरं दृष्ट्वा सुग्रीवेण निपातितम्।
    प्रदहन्निव कोपेन वानरेन्द्रमवैक्षत ।। ६.७७.१ ।।


###Slōka 2/ श्लोक २###


    ततः स्रग्दामसन्नद्धं दत्तपञ्चाङ्गुलं शुभम्।
    आददे परिघं वीरो नगेन्द्रशिखरोपमम् ।। ६.७७.२ ।।


###Slōka 3/ श्लोक ३###


    हेमपट्टपरिक्षिप्तं वज्रविद्रुमभूषितम्।
    यमदण्डोपमं भीमं रक्षसां भयनाशनम् ।। ६.७७.३ ।।


###Slōka 4/ श्लोक ४###


    तमाविध्य महातेजाः शक्रध्वजसमं तदा।
    विननाद विवृत्तास्यो निकुम्भो भीम विक्रमः ।। ६.७७.४ ।।


###Slōka 5/ श्लोक ५###


    उरोगतेन निष्केण भुजस्थैरङ्गदैरपि।
    कुण्डलाभ्यां च चित्राभ्यां मालया च विचित्रया ।। ६.७७.५ ।।


###Slōka 6/ श्लोक ६###


    निकुम्भो भूषणैर्भाति तेन स्म परिघेण च।
    यथेन्द्रधनुषा मेघः सविद्युत् स्तनयित्नुमान् ।। ६.७७.६ ।।


###Slōka 7/ श्लोक ७###


    परिघाग्रेण पुस्फोट वातग्रन्थिर्महात्मनः।
    प्रजज्वाल सघोषश्च विधूम इव पावकः ।। ६.७७.७ ।।


###Slōka 8/ श्लोक ८###


    नगर्या विटपावत्या गन्धर्वभवनोत्तमैः।
    सह चैवामरावत्या सर्वैश्च भवनैः सह ।। ६.७७.८ ।।


###Slōka 9/ श्लोक ९###


    सतारग्रहनक्षत्रं सचन्द्रं समहाग्रहम्।
    निकुम्भपरिघाघूर्णं भ्रमतीव नभस्स्थलम् ।। ६.७७.९ ।।


###Slōka 10/ श्लोक १०###


    दुरासदश्च सञ्जज्ञे परिघाभरणप्रभः।
    कपीनां स निकुम्भाग्निर्युगान्ताग्निरिवोत्थितः ।। ६.७७.१० ।।


###Slōka 11/ श्लोक ११###


    राक्षसा वानराश्चापि न शेकुः स्पन्दितुं भयात्।
    हनुमांस्तु विवृत्योरस्तस्थौ प्रमुखतो बली ।। ६.७७.११ ।।


###Slōka 12/ श्लोक १२###


    परिघोपमबाहुस्तु परिघं भास्करप्रभम्।
    बली बलवतस्तस्य पातयामास वक्षसि ।। ६.७७.१२ ।।


###Slōka 13/ श्लोक १३###


    स्थिरे तस्योरसि व्यूढे परिघः शतधा कृतः।
    विशीर्यमाणः सहसा उल्काशतमिवाम्बरे ।। ६.७७.१३ ।।


###Slōka 14/ श्लोक १४###


    स तु तेन प्रहारेण विचचाल महाकपिः।
    परिघेण समाधूतो यथाभूमिचले ऽचलः ।। ६.७७.१४ ।।


###Slōka 15/ श्लोक १५###


    स तदा ऽभिहतस्तेन हनुमान् प्लवगोत्तमः।
    मुष्टिं संवर्तयामास बलेनातिमहाबलः ।। ६.७७.१५ ।।


###Slōka 16/ श्लोक १६###


    तमुद्यम्य महातेजा निकुम्भोरसि वीर्यवान्।
    अभिचिक्षेप वेगेन वेगवान् वायुविक्रमः ।। ६.७७.१६ ।।


###Slōka 17/ श्लोक १७###


    ततः पुस्फोट चर्मास्य प्रसुस्राव च शोणितम्।
    मुष्टिना तेन सञ्जज्ञे ज्वाला विद्युदिवोत्थिता ।। ६.७७.१७ ।।


###Slōka 18/ श्लोक १८###


    स तु तेन प्रहारेण निकुम्भो विचचाल ह।
    स्वस्थश्चापि निजग्राह हनुमन्तं महाबलम् ।। ६.७७.१८ ।।


###Slōka 19/ श्लोक १९###


    विचुक्रुशुस्तदा सङ्ख्ये भीमं लङ्कानिवासिनः।
    निकुम्भेनोद्यतं दृष्ट्वा हनुमन्तं महाबलम् ।। ६.७७.१९ ।।


###Slōka 20/ श्लोक २०###


    स तदा ह्रियमाणो ऽपि कुम्भकर्णात्मजेन ह।
    आजघानानिलसुतो वज्रकल्पेन मुष्टिना ।। ६.७७.२० ।।


###Slōka 21/ श्लोक २१###


    आत्मानं मोचयित्वा ऽथ क्षितावभ्यवपद्यत।
    हनुमानुन्ममाथाशु निकुम्भं मारुतात्मजः ।। ६.७७.२१ ।।


###Slōka 22/ श्लोक २२###


    निक्षिप्य परमायत्तो निकुम्भं निष्पिपेष ह।
    उत्पत्य चास्य वेगेन पपातोरसि वीर्यवान् ।। ६.७७.२२ ।।


###Slōka 23/ श्लोक २३###


    परिगृह्य च बाहुभ्यां परिवृत्य शिरोधराम्।
    उत्पाटयामास शिरो भैरवं नदतो महत् ।। ६.७७.२३ ।।


###Slōka 24/ श्लोक २४###


    अथ विनदति सादिते निकुम्भे पवनसुतेन रणे बभूव युद्धम्।
    दशरथसुतराक्षसेन्द्रसून्वोर्भृशतरमागतरोषयोः सुभीमम् ।। ६.७७.२४ ।।


###Slōka 25/ श्लोक २५###


    व्यपेते तु जीवे निकुम्भस्य हृष्टा विनेदुः प्लवङ्गा दिशः सस्वनुश्च।
    चचालेव चोर्वी पफालेव च द्यौर्भयं राक्षसानां बलं चाविवेश ।। ६.७७.२५ ।।


###Slōka 26/ श्लोक २६###


    इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्तसप्ततितमः सर्गः ।
    । ७७ ।।


